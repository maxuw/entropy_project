Gen. Jarosław Mika ponownie mianowany
Środa, 5 lutego 2020 (10:04)


Prezydent Andrzej Duda mianował gen. Jarosława Mikę na kolejną kadencję jako dowódcę generalnego Rodzajów Sił Zbrojnych – podało w środę Biuro Bezpieczeństwa Narodowego. Wręczenie aktu mianowania nastąpi w czwartek.

„Prezydent Rzeczypospolitej Polskiej Zwierzchnik Sił Zbrojnych Andrzej Duda na podstawie art. 134 ust. 3 Konstytucji Rzeczypospolitej Polskiej mianował na ponowną kadencję generała Jarosława Mikę na stanowisko Dowódcy Generalnego Rodzajów Sił Zbrojnych” – poinformowało BBN.

Dodano, że wręczenie aktu mianowania przez prezydenta odbędzie się w czwartek w Belwederze.

W listopadzie ub.r. na wniosek szefa MON Mariusza Błaszczaka prezydent mianował Jarosława Mikę na najwyższy w polskim wojsku stopień generała. Wcześniej był on generałem broni.
