Trump: Izrael zrobił wielki krok w kierunku pokoju
Wtorek, 28 stycznia 2020 (21:36)


Izrael zrobił wielki krok w kierunku pokoju – oświadczył prezydent USA Donald Trump w Białym Domu po ogłoszeniu pokojowego planu dla Bliskiego Wschodu, zakładającego rozwiązanie dwupaństwowe. Premier Izraela „jest skłonny poprzeć tę wizję” – dodał.

Po spotkaniu w Waszyngtonie z izraelskim premierem Beniaminem Netanjahu Trump podkreślił, że plan będzie podstawą do negocjacji między Izraelem a Palestyńczykami.

„Premier Netanjahu zapewnił mnie, że jest skłonny poprzeć tę wizję jako podstawę do bezpośrednich negocjacji. Lider (izraelskiej) opozycji Benny Gantz również poparł plan, więc jest to historyczny przełom w relacjach z Palestyńczykami” – dodał prezydent USA.

W ogłoszonym we wtorek planie pokojowym dla Bliskiego Wschodu Trump wzywa m.in. do utworzenia oddzielnych państw – Izraela i Palestyny. Stolicą Palestyny miałaby być Jerozolima Wschodnia. Plan zakłada także zamrożenie na cztery lata żydowskiego osadnictwa na palestyńskich terenach administrowanych przez Izrael. 


