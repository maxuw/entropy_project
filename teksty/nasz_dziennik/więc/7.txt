Szef MON: Dzięki F-35 Polska jest bardziej bezpieczna
Piątek, 31 stycznia 2020 (22:18)


Posiadanie myśliwców F-35 odstrasza ewentualnego agresora – mówił Szef MON Mariusz Błaszczak. Podkreślił, że Polska jest bardziej bezpieczna dzięki temu, że w ciągu czterech lat samoloty piątej generacji będą na wyposażeniu Wojska Polskiego.

W piątek umowę zakupu przez Polskę od USA 32 samolotów bojowych piątej generacji F-35 podpisał w Dęblinie szef MON Mariusz Błaszczak. W uroczystości wzięli też udział: zwierzchnik sił zbrojnych, prezydent Andrzej Duda, premier Mateusz Morawiecki oraz ambasador USA Georgette Mosbacher.

Błaszczak podkreślił w TVP Info, że myśliwce F-35 to samoloty o najbardziej rozwiniętej technologii. – Samoloty, które wzbudzają respekt u ewentualnego przeciwnika. Posiadanie tego typu samolotu odstrasza ewentualnego agresora. Polska jest bardziej bezpieczna dzięki temu, że w ciągu czterech lat te samoloty będą na wyposażeniu Wojska Polskiego – mówił.

Szef MON zwrócił uwagę, że podpisana w piątek umowa plasuje Polskę wśród elitarnych 14 państw, które posiadają myśliwce F-35. – Ten samolot to centrum dowodzenia. Informacje, które pozyskuje, mogą być przekazywane do systemu PATRIOT, który kupiliśmy w 2018 r., do rakiet HIMARS, które kupiliśmy w 2019 r., a więc mamy cały system zapewniający bezpieczeństwo Polsce, zbudowany wokół F-35 – akcentował. Błaszczak podkreślił również, że myśliwce F-35 są „praktycznie niewidzialne dla radarów”.

Zapytany, kiedy polska armia będzie mogła wycofywać wysłużone już MiGi-29, odpowiedział, że stanie się to w perspektywie wejścia do służby myśliwców F-35. – Jeszcze przez najbliższe cztery lata będziemy korzystać z samolotów, które posiadamy – zapowiedział minister. Ocenił, że mimo wszystko jest to szybkie tempo wymiany uzbrojenia. 
