Prezydent Andrzej Duda: Wsparcie dla Macedonii Północnej
Wtorek, 4 lutego 2020 (14:34)


Wspieramy euroatlantyckie i unijne aspiracje Macedonii Północnej; mamy nadzieję, że współpraca między naszymi krajami będzie się w przyszłości dynamicznie i dobrze rozwijała – mówił prezydent Andrzej Duda po spotkaniu z prezydentem Republiki Macedonii Północnej Stevo Pendarovskim.

Podczas wspólnej konferencji prasowej prezydent Duda zwracał uwagę, że wizyta Pendarovskiego odbywa się w bardzo ważnym czasie dla Macedonii Północnej.

– To jest czas, kiedy Macedonia Północna jest już – można powiedzieć – na progu wstąpienia do NATO, czego spodziewamy się nawet nie w ciągu kilku najbliższych miesięcy, ale wręcz w ciągu najbliższych tygodni – mówił Andrzej Duda.

Duda relacjonował, że podczas spotkania zapewniał Pendarovskiego, że „te dążenia jego kraju my, jako Polska, wspieramy”. „Uważamy, iż drzwi do członkostwa w Unii Europejskiej powinny pozostawać otwarte dla krajów, które chcą do tej Unii aspirować; dla społeczeństw, które chcą do Unii Europejskiej wejść i do niej przynależeć” – powiedział.

Polski prezydent zwrócił uwagę, że jest to bardzo ważne w sytuacji, kiedy doszło do wyjścia Wielkiej Brytanii z Unii. Gdyż – jak wskazał – UE jest projektem atrakcyjnym i są kolejne kraje, które chcą do Unii przystąpić.

Duda powiedział też, że podczas rozmowy dużo czasu poświęcono relacjom bilateralnym, m.in. gospodarczym. – Chciałbym, żeby polscy przedsiębiorcy mocniej zainwestowali w Macedonii Północnej. To jest atrakcyjny rynek europejski. Rynek, na którym jesteśmy bardzo słabo obecni, a który jest rynkiem rozwijającym się i warto zwrócić uwagę właśnie na możliwości inwestycyjne w Macedonii Północnej – mówił prezydent.
