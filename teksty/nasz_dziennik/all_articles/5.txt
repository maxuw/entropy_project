W Gdańsku rozbito grupę zajmującą się nielegalnym hazardem
Czwartek, 23 stycznia 2020 (12:08)


Policjanci wspólnie z funkcjonariuszami pomorskiej KAS rozbili grupę 17 osób zajmujących się nielegalnym hazardem – poinformował w czwartek oficer prasowy KMP w Gdańsku asp. sztab. Mariusz Chrzanowski. Uczestnikom nielegalnego turnieju pokera grożą surowe kary finansowe, a organizatorom turnieju – do lat 3 więzienia.

Policjanci z Komendy Miejskiej Policji w Gdańsku zdobyli informacje, że w jednym z lokali we Wrzeszczu, gdzie oficjalnie miały odbywać się spotkania miłośników literatury, organizowany ma być nielegalny turniej pokera.

W sobotę ok. godz. 21.00 policjanci zwalczający przestępczość gospodarczą gdańskiej komendy miejskiej oraz z Oddziału Prewencji Policji w Gdańsku z funkcjonariuszami pomorskiej KAS pojechali do wytypowanego lokalu, w którym organizowano i uprawiano nielegalne gry hazardowe.

W sali, do której weszli funkcjonariusze, było wiele osób. Część brała udział w turnieju odbywającym się na profesjonalnych stołach do gry w pokera, na których rozłożone były żetony i karty do gry.

Śledczy ustalili tożsamość wszystkich 17 uczestników nielegalnych rozgrywek pokera, w tym organizatorów turnieju. Zabezpieczyli dowody potwierdzające organizowanie gier hazardowych, m.in. stół do gry, żetony, sprzęt komputerowy, telefony komórkowe, laptop z profesjonalnym oprogramowaniem, zapiski z listą uczestników, żetony i gotówkę wpłacaną za możliwość przystąpienia do gry.

Uczestnikom turnieju pokera grożą dotkliwe kary finansowe, a organizatorom nawet 3 lata więzienia.

Izba Administracji Skarbowej w Gdańsku podkreśla, że turnieje gry w pokera mogą być organizowane wyłącznie w kasynach lub poza kasynem przez podmioty urządzające gry hazardowe na podstawie udzielonej koncesji.
