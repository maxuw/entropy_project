Rząd nie pracuje nad ustawą odnośnie do związków partnerskich
Wtorek, 4 lutego 2020 (14:07)


Nie ma mowy o żadnej ustawie o związkach partnerskich; taka ustawa przez rząd nie będzie przyjmowana, przez większość parlamentarną również – podkreślił we wtorek rzecznik rządu Piotr Müller.

Prezydent Andrzej Duda w wywiadzie dla jednego z tygodników został zapytany, co zrobiłby, gdyby na jego biurko trafiła ustawa dotycząca związków partnerskich. „Wszystko zależy od tego, jakie rozwiązania zawierałaby taka ustawa. Gdyby chodziło o status osoby najbliższej, ułatwiający takie sprawy, jak wzajemne wspieranie się, troskę, dowiadywanie się o stan zdrowia, to jako prezydent podpisanie takiej ustawy poważnie bym rozważył. Zwłaszcza że taka ustawa dotyczyłaby wszystkich żyjących w związkach nieformalnych” – powiedział prezydent.

Müller, pytany w jednym z programów telewizyjnych, czy prowadzone są prace nad ustawą dotyczącą związków partnerskich, odparł: „Nie, nie ma takich projektów i nie pracujemy nad taką ustawą”.

Odniósł się też do niektórych wypowiedzi, które pojawiły się po publikacji wywiadu z prezydentem. „To duża manipulacja, jeżeli chodził o twierdzenie, że pan prezydent jest za związkami partnerskimi” – podkreślił rzecznik rządu.

W jego ocenie, chodziło o ułatwienie procedur niedotyczących związków partnerskich, tylko w ogóle dostępu do osoby bliskiej. „Wyobrażam sobie, że mogę mieć przyjaciela, przyjaciółkę, osobę z rodziny, którą chcę upoważnić w jakiś sposób do łatwiejszego dostępu do moich danych podatkowych, zdrowotnych i takie regulacje już właściwie istnieją” – zaznaczył.

„Można być może niektóre przyspieszyć, ale nie ma mowy – i to chciałbym wyraźnie podkreślić – o żadnej ustawie o związkach partnerskich. Taka ustawa przez rząd nie będzie przyjmowana, przez większość parlamentarną również” – podkreślił Müller.
