W Paryżu usunięto ostatnie obozowisko migrantów
Wtorek, 4 lutego 2020 (09:24)


Francuska policja poinformowała, że we wtorek rano usunęła ostatnie obozowisko migrantów w Paryżu. Ewakuowano ponad 400 cudzoziemców z obozowiska w północno-wschodniej części stolicy.

„Operacja ewakuowania i udzielenia schronienia mieszkańcom nielegalnego obozowiska na północy Paryża w Porte de la Villette” rozpoczęła się ok. godz. 6.00 rano i zakończyła tuż przed godz. 8.00 – napisała prefektura policji na swoim koncie na Twitterze.

W sumie z obozowiska ewakuowano 427 osób, w tym cztery kobiety. „Nie ma już obozów, taka była idea. Policja będzie monitorować to miejsce, ażeby zapobiec ponownemu pojawieniu się (podobnego obozu), jak to było w przypadku Porte d'Aubervilliers czy Porte de la Chapelle” – podała prefektura policji regionu Ile-de-France.

W zeszłym tygodniu ponad 1400 migrantów zostało ewakuowanych z obozowiska w Porte d'Aubervilliers na północy Paryża, dwa miesiące po likwidacji podobnego obozu w sąsiedztwie.

Wszyscy ewakuowani z Porte de la Villette zostali przewiezieni autobusami do sal gimnastycznych i ośrodków recepcyjnych w regionie Ile-de-France, gdzie „było jeszcze miejsce” po ewakuacji Porte d'Aubervilliers – sprecyzowała policja.

W odpowiedzi na obawy wyborców dotyczące imigracji prezydent Francji Emmanuel Macron zobowiązał się do zlikwidowania obozów namiotowych dla migrantów, objęcia kwotami pracujących migrantów, a także odmowy nowo przybyłym ubiegającym się o azyl dostępu do doraźnej opieki zdrowotnej.
