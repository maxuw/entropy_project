Pierwszy od 3 lat przypadek ptasiej grypy na Ukrainie
Poniedziałek, 20 stycznia 2020 (21:47)

Ukraina zgłosiła pojawienie się po prawie trzech latach pierwszego przypadku wysoce patogennego wirusa ptasiej grypy H5N8 – poinformowała w poniedziałek Światowa Organizacja Zdrowia Zwierząt (OIE). Z kolei na Słowacji wykryto drugi w tym kraju przypadek tego wirusa.

Wirus pojawił się na fermie w Winnicy, na zachodzie Ukrainy; padło z jego powodu 4 856 sztuk drobiu z prawie 100-tysięcznego stada, resztę ptactwa ubito.

Na Słowacji, jak podało ministerstwo rolnictwa, wirus H5N8 wykryto w zachodniej części kraju. Objął jedynie 19 kur niosek z niewielkiego gospodarstwa, przeznaczonych na własne potrzeby.

Wirus H5N8, często przenoszony przez migrujące dzikie ptactwo, rozprzestrzenił się w ostatnich tygodniach w środkowej i wschodniej Europie. Pojawił się wśród drobiu przydomowego i na fermach w Rumunii, Polsce, na Węgrzech i na Słowacji.

W poniedziałek Niemcy poinformowały, że wirusa H5N8 wykryto u dzikiej gęsi w Forst, w Brandenburgii, przy granicy z Polską.

Ptasia grypa to choroba wirusowa, stwarzająca zagrożenie przede wszystkim dla ptaków – zarówno dzikich, wolno żyjących, jak i dla drobiu hodowanego przez ludzi. Pod pojęciem ptasiej grypy kryją się różne podtypy wirusów różniące się zakaźnością. Choroba ta nie stanowi zagrożenia dla człowieka. 
