
Rekordy prezydentów miast i noblistki dla WOŚP
13 stycznia 2020 | 13:01


Prezydent Łodzi zebrała ponad 25 tys. zł, wolontariusze z Rzeszowa wygrali dla miasta dodatkowe 50 tys. zł. Rekordy WOŚP padały w niedzielę w całym kraju

"Kochani, czy macie jeszcze pytania o Polskę? Czy mamy się zastanawiać, w którą stronę nas ciągnie? Dzisiaj Polska była piękna, kolorowa, solidarna. Za taką właśnie Polską bądźmy codziennie i zapraszajmy do takiej Polski" - napisał w nocnym komentarzu na Facebooku do rekordowego wyniku 28. finału szef WOŚP Jerzy Owsiak.

O północy na koncie Orkiestry było 115 mln 362 tys. zł. O 23 mln więcej niż o tej samej porze rok temu. Ostateczny wynik finału poznamy 8 marca. Zawsze jest on znacznie wyższy niż kwota znana w dniu finału - w ubiegłym roku sięgnął niemal 176 mln zł.
Konferencja prasowa WOŚP, Gdańsk 08.03.2019.
Czytaj także:
Owsiak w Gdańsku: Paweł, nic nie poszło na marne, nawet jeden gram tego zdarzenia nie poszedł na marne. Nadal gramy
Rekord Tokarczuk i Lindy

Stałym elementem finału są licytacje w studiu WOŚP prowadzone przez Jerzego Owsiaka. W tym roku za Złotą Kartę nr 1 zapłacono 44 444 zł, a Złote Serduszko nr 1 wylicytowano za 250 tys. zł.

Na aukcjach charytatywnych Allegro najwyższą cenę osiąga replika Medalu Noblowskiego przekazana przez Olgę Tokarczuk. W poniedziałek 13 stycznia przed południem kwota wynosiła 80 300 zł. Ale wzrośnie, bo licytacja potrwa jeszcze dwa tygodnie.

Olga Tokarczuk i Jerzy Owsiak.Olga Tokarczuk i Jerzy Owsiak. Lukasz Widziszowski

Wśród najpopularniejszych aukcji są również: kurtka Franza Maurera z filmu "Psy" z autografem odtwórcy tej roli Bogusława Lindy (ponad 40 tys. zł), spotkanie i lunch z Robertem Lewandowskim (ponad 40 tys. zł), pianino od Grzegorza Turnaua (za ponad 22 tys. zł) i rękopis "Zaczarowanej dorożki" Konstantego Ildefonsa Gałczyńskiego (ponad 20 tys zł).

Konto WOŚP zasilą również pieniądze z aukcji charytatywnej zorganizowanej w warszawskim Domu Aukcyjnym Desa Unicum. Pod młotek poszło blisko 120 dzieł sztuki. Najdrożej sprzedanym eksponatem był obraz Juliana Fałata "Wyjazd na polowanie" z 1898 r. Nabywca wylicytował go przez telefon za 850 tys. zł. Rzeźbę Igora Mitoraja „Asklepios” sprzedano za 32 tys. zł.
Puszki prezydentów miast

Rekord padł również podczas licytacji w Teatrze Miejskim w Gdyni - zebrano ponad 80 tys. zł. W Trójmieście kwestowała też m.in. Magdalena Adamowicz, wdowa po zamordowanym rok temu prezydencie Gdańska Pawle Adamowiczu, który przez lata wspierał WOŚP. Do puszki Magdaleny Adamowicz trafiło ponad 12 tys. zł. Prezydent Gdańska Aleksandra Dulkiewicz zebrała ponad 5 tys. zł.

Kwestowali również inni prezydenci, m.in. w Warszawie, Opolu, Poznaniu (prezydent Jacek Jaśkowiak w kamizelce kuloodpornej), Wałbrzychu, Nowym Sączu i w Łodzi - tam Hanna Zdanowska zebrała ok. 25 tys. (23 tys. zł plus 500 dolarów).
Ściskawa w Rzeszowie

O wynik walczyły też lokalne sztaby. Rzeszowscy wolontariusze wygrali tzw. Ściskawę, czyli konkurs polegający na zebraniu jak największej liczby osób w obrębie namalowanego na ziemi serca o powierzchni 20 metrów kwadratowych. W Rzeszowie zgromadziło się w ten sposób 465 osób. Dzięki temu Orkiestra gwarantuje, że kupi dla tamtejszych szpitali sprzęt za 50 tys. zł.
 "Wyborcza" wspiera WOŚP

Po raz kolejny nasza redakcja zorganizowała puszkę, do której wpłaty w całości zostaną przekazane fundacji WOŚP. W tym roku czytelnicy wpłacili do niej 106 098,64 zł. 

Wciąż trwają aukcje charytatywne "Wyborczej". Zapraszamy  do licytacji na Allegro.pl:

1. Prenumerata Wyborcza.pl na 100 lat (i jeden dzień dłużej) na wszystkich nośnikach - także tych jeszcze nieznanych. LICYTUJ

2. Andrzej Rysuje - rysunek z autografem autora. LICYTUJ

3. Spacer po Puszczy Białowieskiej z Adamem Wajrakiem w pakiecie z noclegiem w Białowieży dla czterech osób. LICYTUJ

4. Kurs na żywo "Jak mówić, żeby nas słuchano". Zaproszenie na trzygodzinne spotkanie prowadzone przez Kamilę Kalińczak, redaktorkę naczelną Instytutu Dobrego Życia. LICYTUJ

5. Dzień w redakcji "Gazety Wyborczej". LICYTUJ

