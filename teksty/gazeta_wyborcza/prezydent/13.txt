Bez przełomu po spotkaniu opozycji z prezydentem
29 stycznia 2020 | 18:40


Zakończyło się spotkanie szefów klubów parlamentarnych z prezydentem Andrzejem Dudą. Politycy apelowali o zawetowanie "ustawy kagańcowej", ale wszystko wskazuje na to, że prezydent jednak ją podpisze.

Po rozmowach do dziennikarzy wyszli Władysław Kosiniak-Kamysz i Stanisław Tyszka z PSL-Kukiz'15.

- Wnioskowaliśmy o zawetowanie "ustawy kagańcowej". Jej podpisanie pogłębiłoby chaos prawny i rozgardiasz. On nie służy nikomu, a najbardziej obywatelom. Chcemy prawdziwego kompromisu i porozumienia. Według nas ta ustawa to więcej polityki w wymiarze sprawiedliwości. Po tym spotkaniu mamy odczucie, że pan prezydent jest przekonany do tych zmian. Możemy wnioskować, że podpisze tę ustawę. 
sędzia Piotr Schab
Czytaj także:
Jest twarzą rewolucji sądowej, ściga sędziów. Mówi: Nie nadużywam władzy

Jakub Kulesza z Konfederacji napisał po spotkaniu na Twitterze: "Poprosiliśmy prezydenta, by wstrzymał się z podpisaniem ustawy do czasu opublikowania list poparcia kandydatów do KRS. Ustawa ta została zneutralizowana orzeczeniem SN, które opiera się na wątpliwościach dot. procedury wyboru członków KRS. Wyjaśni to opublikowanie list".

Z kolei Lewica opublikowała pismo podpisane przez Włodzimierza Czarzastego i Krzysztofa Gawkowskiego. Apeluje w nim do prezydenta, by powstrzymał się do powoływania nowych sędziów do czasu rozwiązania kryzysu politycznego. 
Paweł Mucha: Prezydent ma prawo do powoływania sędziów i nie można tego kwestionować

Ze strony Kancelarii Prezydenta spotkanie relacjonował dziennikarzom minister Paweł Mucha.

- Dyskusja była dość szeroka i żywa. Decyzja pana prezydenta w sprawie ustaw zapadnie w terminie przewidzianym przez konstytucję. Ale dyskusja nie była tylko wokół ustaw - obejmowała wymiar sprawiedliwości i zagadnienia, które są istotne z punktu widzenia opinii publicznej.

Według Muchy prezydent podczas rozmowy powoływał się na konstytucję i zapisaną w niej prezydencką prerogatywę do powoływania sędziów. - Badanie statusu sędziego nie może być przedmiotem kwestionowania. Nie jest uprawniona jakakolwiek interwencja w tę prerogatywę - stwierdził.

Mucha przytoczył postanowienie NSA z 27 stycznia. Sąd oddalił wniosek o wyłączenie sędziego, wskazując, że w sytuacji, gdy prezydent nie znalazł podstaw do niepowoływania sędziego, NSA nie ma prawa go nie powołać. 
