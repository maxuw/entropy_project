Grypa - wirus, który mnie załatwił
12 grudnia 2019 | 12:19

Grypa dopadła mnie bez ostrzeżenia. Rano jeszcze wszystko było OK. Ale wieczorem podczas kolacji u przyjaciół poczułam się źle.

Z każdą minutą było mi gorzej. Najpierw poprosiłam o sweter, bo z zimna miałam dreszcze. Potem przeniosłam się na sofę, bo wydawało mi się, że od siedzenia na krześle bolą mnie mięśnie. Pół godziny później błagałam o wezwanie taksówki. Nie pamiętam, jak dojechałam do domu. Rzuciłam się na łóżko w ubraniu. Miałam 39 stopni gorączki. Bolały mnie wszystkie stawy, głowa i każdy centymetr skóry. Dosłownie nie mogłam się ruszyć. Typowe objawy grypy.

Przy tym prawie żadnego kataru czy kaszlu charakterystycznego dla zwykłego przeziębienia.

Ta walka z gorączką trwała przez cztery dni. Gdy po kolejnych dwóch dniach wydawało się, że idzie ku dobremu, znowu miałam 38,5. („Czasem infekcje wirusowe mają dwugarbny przebieg” - tłumaczyła mi  teściowa lekarka).

Musiało minąć sporo czasu, zanim wyszłam spod kołdry. Potem jeszcze długo byłam osłabiona. Do moich ukochanych marszobiegów wróciłam po ponad miesiącu. 

Gdzie czaił się ten wirus, który mnie tak załatwił? Zastanawiałam się nad tym wiele razy.

Dwa dni przed chorobą jechałam pociągiem. Pasażer, który usiadł obok mnie, przykrył się marynarką i spał całą drogę - ponad dwie godziny. Pewnie był chory. Może to przez niego.

A może to ja jestem sobie winna, bo dotknęłam gdzieś czegoś, na czym siedział wirus? I jeszcze wyszłam w wietrzmy dzień na lunch w płaszczu zarzuconym tylko na cienką, jedwabną bluzkę. Zmarzłam wtedy, a wirusy grypy tylko czekają na impuls, żeby zacząć się mnożyć jak szalone.

A może w galerii handlowej ktoś na mnie kichnął i przekazał mi wirusa?

Z pewnością nie byłoby tej opowieści, gdybym zdążyła zaszczepić się przeciwko grypie. To najbardziej skuteczna ochrona.

Ale jak większość Polaków odwlekałam szczepienie, licząc, że nie zachoruję.

Grypa wyłączyła mnie z aktywnego życia na kilka tygodni, ale i tak mam szczęście, że ominęły mnie powikłania jak np. częste i bolesne zapalenie zatok.

Ta choroba może trwać nawet 12 tygodni! Wzmacniajcie odporność i trzymajcie się ciepło!

