
MEN chce zmiany Karty nauczyciela. Szykuje ustawę
7 stycznia 2020 | 10:36


MEN zapowiada projekt ustawy regulującej nowe warunki zatrudnienia i zasady wynagradzania nauczycieli w drugiej połowie 2020 lub na początku 2021 r. Na razie wiadomo, że we wrześniu nauczycieli czeka kolejna podwyżka, choć znacznie skromniejsza, niż liczyli.

Minister edukacji Dariusz Piontkowski zapowiedział, że w drugiej połowie 2020 r. lub na początku 2021 r. PiS przedstawi projekt ustawy dotyczącej tzw. pragmatyki zawodowej nauczycieli. "Trzeba porozmawiać o zmianie awansu zawodowego, ocenie pracy nauczycieli, systemie wynagradzania. A także o modyfikacji systemu finansowania oświaty" - mówił we wtorkowym wywiadzie dla "Dziennika Gazety Prawnej".

Precyzował, że rozważa m.in. uproszczenie awansu zawodowego i zaproponowanie awansu poziomego: "Na przykład scedowanie przez dyrektora na nauczyciela części zadań – takich jak prowadzenie w szkole spraw związanych z awansem zawodowym".

Podkreślał, że jest za tym, by warunki pracy nauczyciela regulował odrębny dokument. "A to, czy taka ustawa będzie się nazywała „Karta nauczyciela” czy inaczej – to już kwestia drugorzędna" - mówił i dodał: "Może to być kodeks oświatowy. Nie przywiązuję do nazwy większego znaczenia".

Dodał też, że taka poważna zmiana "powinna się wiązać ze znacznym wzrostem finansowania nie tylko płacy nauczycieli, lecz także wydatków na edukację". Po raz kolejny powtórzył, że pomysł związkowców dotyczący powiązania nauczycielskich płac z tymi w gospodarce nie leży w jego kompetencjach. Podkreślił też, że znacznych podwyżek nie należy oczekiwać w najbliższych miesiącach. A na co można liczyć?
Kto zapłaci za kolejną podwyżkę

Od 1 stycznia MEN wyrównał pensje najmniej zarabiających nauczycieli do nowej stawki płacy minimalnej, która od tego roku wynosi 2600 zł brutto. To oznacza, że stażyści, kontraktowi i mianowani o niższych kwalifikacjach dostali dodatkowo ok. 150 zł brutto. Stawki między kolejnymi stopniami awansu zawodowego uległy spłaszczeniu: różnica w pensji nauczyciela stażysty i kontraktowego wyniesie jedynie 17 zł. - Wyrównywanie nauczycielom wynagrodzenia do wysokości płacy minimalnej to prawdziwa miara upokorzenia - komentuje Anna Schmidt-Fic z inicjatywy Protest z Wykrzyknikiem. Bez wyrównania rozpoczynający pracę w szkole nauczyciel zarabiałby mniej niż woźny.

Minister Dariusz Piontkowski zapowiada, że we wrześniu rząd wypłaci pedagogom kolejną, 6-proc. podwyżkę (związkowcy żądali 15 proc.). Samorządowców niepokoi, że pieniądze na nią nie są zapisane w budżecie.

Związkowcy zwracają uwagę na to, że w projekcie budżetu na 2020 r. kwota bazowa służąca do wyliczania wynagrodzeń nauczycieli wyniesie 3337,55 zł, czyli o 292,34 zł więcej niż w zeszłym roku. To oznacza, iż uwzględni jedynie podwyżkę o 9,6 proc. z września 2019 r. Minister Piontkowski obiecywał w grudniu związkowcom, że będzie przekonywał ministra finansów do jej zwiększenia o kwotę kolejnej podwyżki. Widocznie się nie udało.

Może to oznaczać, że problem z wypłacaniem zapowiadanej 6-proc. podwyżki znów będą mieć prezydenci i burmistrzowie. W niektórych samorządach subwencja pokrywa jedynie połowę wydatków na oświatę, podczas gdy jeszcze w 2015 r. była na poziomie 70 proc. Resort tłumaczy, że podwyżki będą zagwarantowane autopoprawką do budżetu albo przesunięciami wewnątrzbudżetowymi. Finansowanie zmian ma być też zabezpieczone w subwencji oświatowej na 2020 r. Ta będzie wynosić ponad 49 mld zł, czyli o prawie 4 mld zł więcej niż w poprzednim roku. 
Szkoła podstawowa
Czytaj także:
Samorządom brakuje na oświatę. "Rok 2020 będzie rokiem finansowej katastrofy"
Większe pensum?

Kolejnym punktem do zmiany może być pensum, czyli "godziny przy tablicy". Dziś nauczyciele obowiązkowo spędzają przy tablicy 18 godzin tygodniowo, tymczasem podczas strajku pojawiały się propozycje, by podwyżki (nawet do 8 tys. zł brutto) powiązać z wydłużeniem tego czasu.

Z kolei poloniści prosili rządzących, by ten czas im skrócić, a wydłużyć np. wuefistom. Minister Piontkowski odniósł się do tej sprawy we wspomnianym wywiadzie: "Z mojego doświadczenia wynika, że 24 obowiązkowe godziny przy tablicy dla nauczyciela historii czy języka polskiego to zdecydowanie za dużo. To będzie oznaczało jego mniejszą wydajność i słabsze wyniki kształcenia" - mówił. "Podwyższenie pensum musi się jednak wiązać ze zwiększeniem wynagrodzenia" - dodał.

A co na to oddolne ruchy nauczycielskie? - Pamiętajmy jednak, że warunki w szkole muszą pozwalać na to, by nauczyciel miał czas na przygotowanie się do zajęć na następny dzień - podkreśla Marek Mendel z inicjatywy "Ja, Nauczyciel" (w lutym ma się przekształcić w nowy Związek Zawodowy Pracowników Oświaty "Ja, Nauczyciel'ka").
Kto nie chce Karty nauczyciela

Nauczycieli czeka dyskusja o Karcie nauczyciela. To ustawa, która reguluje warunki pracy nauczycieli, ich obowiązki, wynagrodzenie, podwyżki, określa kwalifikacje nauczycieli i precyzuje stopnie awansu zawodowego. Stanowi - jedyny już w Polsce – zbiorowy układ pracy.

Mirosława Stachowiak-Różecka, nowa szefowa sejmowej komisji edukacji, nauki i młodzieży przekonywała niedawno, że "nie warto za nią umierać".  Argumentowała, że jest przestarzała, powstała w 1982 roku. Stachowiak-Różecka podkreśliła jednocześnie, że decyzja powinna należeć do środowiska, a to jest podzielone.

Co na to minister Piontkowski? "Jestem za tym, aby był odrębny dokument, który będzie regulował pragmatykę zawodową nauczyciela. A to, czy taka ustawa będzie się nazywała „Karta nauczyciela”, czy inaczej – to już kwestia drugorzędna" - mówił. Dodał też, że będzie brał pod uwagę to, że związkowcy traktują Kartę jako "swego rodzaju układ zbiorowy, który daje poczucie stabilizacji".

Za zmianą Karty jest też wspomniany ruch Ja, Nauczyciel. Twierdzą, że nie przystaje do współczesnej rzeczywistości. "Była wielokrotnie nowelizowana, dlatego też zawiera wiele zapisów archaicznych, niezrozumiałych, a często wewnętrznie sprzecznych" - napisali w swoim oświadczeniu. "Ponadto uregulowania prawne nie obejmują w równym stopniu pracowników wszystkich placówek oświatowych, takich jak szkoły prowadzone przez podmioty inne niż samorząd terytorialny".

Proponują wprowadzenie kodeksu oświatowego. "Potrzebujemy nowoczesnego, spójnego aktu prawnego, który zagwarantuje bezpieczeństwo i stabilność wszystkim pracownikom oświaty".

Związek Nauczycielstwa Polskiego jest innego zdania: "Karta broni edukację przed urynkowieniem i wyrównuje szanse edukacyjne (wszędzie nauczyciele muszą spełniać te same wymagania)" - podkreśla Związek Nauczycielstwa Polskiego. Jego prezes Sławomir Broniarz odpiera też argumenty o jej nieaktualności, przypominając, że to jedna z najczęściej nowelizowanych ustaw. - To zupełnie inny dokument niż w 1982 roku. Był zmieniany ponad 60 razy! - mówi Broniarz. - Dzięki niej mamy zagwarantowane pensum, wszyscy - niezależnie od miejsca zamieszkania - dostajemy podwyżki. Karta chroni edukację przed pełną komercjalizacją.

Anna Schmidt-Fic z Protestu z Wykrzyknikiem obawia się, że właśnie o pogłębienie podziałów chodzi rządzącym. - Podejmowanie teraz dyskusji o Karcie nauczyciela i pensum z pewnością podzieliłoby nasze środowisko i opinię publiczną. Czy nie po takie narzędzia sięga ta władza, żeby realizować swoje cele? Czy ktokolwiek uwierzy, że przy nieuchronnej w tym wypadku polaryzacji byłaby dziś stworzona bezpieczna przestrzeń, w której można by swobodnie się spierać, konfrontować stanowiska, wypracowywać rozwiązania? Dlatego stoimy na stanowisku, że Karty nauczyciela trzeba dziś bronić.
