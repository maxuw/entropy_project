
Ochlapał ich błotem, więc go skatowali. Mężczyzna zmarł. Zapadł wyrok
30 grudnia 2019 | 18:15


W trakcje przesłuchiwania przez krasnostawską policję Sebastian H. i Paweł S. przyznali się do pobicia. Swój czyn tłumaczyli motywacją zemszczenia się - pokrzywdzony jadąc samochodem, miał ochlapać błotem jednego z przyszłych napastników, który szedł ze swoją koleżanką.

Wyrok czterech i pięciu lat więzienia usłyszeli Patryk H. i Paweł S. Mężczyźni skatowali 38-letniego kierowcę, który jadąc samochodem, miał ochlapać ich błotem.

Do zdarzenia doszło w ostatnią niedzielę stycznia we wsi Bzite w gminie Krasnystaw. W godzinach popołudniowych 38-letni mężczyzna został zaatakowany przez dwóch napastników przed swoim domem. 21-letni Sebastian H. i 21-letni Paweł S. zadali mu liczne ciosy drewnianymi pałkami. Wszystko działo się na oczach partnerki mężczyzny, jego dwóch córeczek, brata i sąsiadów.
Bo ochlapał go błotem

Po zdarzeniu pokrzywdzony z licznymi obrażeniami został przewieziony do szpitala. Tego samego dnia lekarze określili jego stan jako zagrażający życiu. Niestety, kilka dni później 38-latek zmarł.

Już w trakcje przesłuchiwania przez krasnostawską policję Sebastian H. i Paweł S. przyznali się do pobicia. Swój czyn tłumaczyli motywacją zemszczenia się - pokrzywdzony jadąc samochodem, miał ochlapać błotem pośniegowym jednego z przyszłych napastników, który szedł ze swoją koleżanką. W odwecie mężczyźni natychmiast ruszyli w stronę domu kierowcy.

Wiedzieli, gdzie mieszka. Jak tłumaczył "Wyborczej" Zenon Bolesta, szef Prokuratury Rejonowej w Krasnymstawie, która w tej sprawie prowadziła postępowanie, Bzite to mała miejscowość, w której wszyscy się znają. Poszkodowany był znany podejrzanym. Jeden z nich miał samochód, dzięki czemu prędko dotarli pod dany adres. Tam zaczęła się awantura, która przerodziła się w szarpaninę. Podczas niej Sebastian H. i Paweł S. dotkliwie pobili mieszkańca domu pałkami.

Mężczyźni zostali aresztowani. Przed Sądem Okręgowym w Zamościu odpowiadali za pobicie ze skutkiem śmiertelnym. Za ten czyn grozi kara pozbawienia wolności od roku do lat 10.
Łagodny wyrok

W poniedziałek sąd skazał Patryka H. na 5 lat więzienia, a Pawła S. na 4 lata pozbawienia wolności.

Ponadto mężczyźni będą musieli zapłacić po 50 tys. zł zadośćuczynienia dzieciom śmiertelnie pobitego mężczyzny. Prokuratura, która wnioskowała o najwyższy wymiar kary, uznała wyrok za zbyt niski i zapowiedziała, że złoży apelację.

Okolicznością łagodzącą był fakt, że Sebastian H. i Paweł S. nie byli wcześniej karani.

