
Trener Korony: Listopad jest miesiącem Korony, więc niech tak zostanie
24 listopada 2019 | 10:51



Trener Mirosław Smyła podcza meczu Pucharu Polski: Korona Kielce - Zagłębie Lubin

- Zagraliśmy całkiem przyzwoite zawody i nareszcie udało się pomału przełożyć trening na mecz - powiedział Mirosław Smyła, trener Korony, po zwycięstwie 3:0 z Rakowem Częstochowa.

Kielczanie zagrali najlepszy mecz w tym sezonie. Całkowicie rozbili rywali, nie dając im żadnych szans na zdobycie punktów. – To, co piłkarze potrafią zrobić na zajęciach, pokazują też kibicom w meczu o punkty. Od pierwszej minuty determinacja, zdyscyplinowanie były bardzo duże. Podobno listopad jest miesiącem Korony, więc niech tak zostanie – przyznał trener Mirosław Smyla. 

– Pewnymi etapami dokładamy kolejne klocki. Obraz przy układaniu puzzli jest zamknięty dopiero, gdy dołożony jest ostatni z elementów. Byłoby to niepoważne, gdybyśmy mieli zespół, który gra chaotyczną piłkę i w perspektywie czasu prezentuje się byle jak. O to chodziło, żeby drużyna była zdyscyplinowana, i dziś po raz kolejny piłkarze udowodnili, że są w stanie to realizować. Przypomnę, że ultrasilny element taktyczny Rakowa – stałe fragmenty gry – został solidnie zblokowany i nie pamiętam, żeby jakieś większe zagrożenie z tego elementu wynikło pod naszą bramką. Tu duży plus dla trenerów, którzy to przygotowali i przepracowali z zespołem – dodał Smyła.

Erik Pacinda podczas meczu Korona Kielce - Śląsk WrocławErik Pacinda podczas meczu Korona Kielce - Śląsk Wrocław Fot. Paweł Małecki / Agencja Gazeta

Jedną z bramek zdobył rezerwowy Erik Pacinda. – Napawa też optymizmem to, co dzieje się na treningach z zawodnikami, którzy w pierwszej jedenastce się nie znaleźli. Ich zaangażowanie jest ogromne i dziś dali wartościowe zmiany. Pacinda, który w ostatnich meczach grał mało, zły na to był trzy tygodnie temu. Dziś już solidnie pracuje i chce udowodnić swoją wartość. Zgłasza akces, pokazuje się, my to szanujemy i doceniamy – powiedział trener Korony.

Jego zespół w trzecim meczu z rzędu nie stracił bramki. – Co by nie powiedzieć, od tego buduje się fundament, by grać na zero. Nie muszę przypominać, gdzie gramy za tydzień [w Warszawie z Legią – red.] Fajne przetarcie, możliwość sprawdzenia się, na jakim jesteśmy poziomie sportowym, i po tym meczu będzie już można coś podsumować, przygotowując się do ostatnich trzech spotkań, które zadecydują o naszym miejscu w tabeli. Nas interesuje najbliższe starcie, od wtorku szykujemy się normalnym, tradycyjnym trybem i nic nie ma prawa tego zaburzyć – powiedział Smyła.

