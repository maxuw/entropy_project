Miasteczko muzyki na Grzegórzkach pod znakiem zapytania, więc zróbmy park!
4 stycznia 2020 | 07:36


Centrum Muzyki - projekty nadesłane na konkurs

Dwie duże muzyczne inwestycje stoją dziś pod znakiem zapytania. Zanim jednak powstaną, zorganizujmy mieszkańcom bezpieczny tymczasowy park.

Jeszcze w 2014 roku plan wyglądał pięknie na papierze. Akademia Muzyczna razem z władzami miasta i województwa zbudować miały wspólne miasteczko muzyczne według spójnego założenia architektoniczno-urbanistycznego. Studenci mieli zyskać wygodne miejsce do nauki zamiast gnieść się w wysłużonym gmachu przy Plantach.

W miasteczku na Grzegórzkach próby odbywać miały zespoły: Filharmonii Krakowskiej im. Karola Szymanowskiego, Capelli Cracoviensis i Sinfonietty Cracovii. A mieszkańcy Grzegórzek dostać mieli nowy, piękny park ze starodrzewiem, którym porastają ruiny dawnego fortu - Lunety Grzegórzeckiej.
Dwa konkursy

Wkrótce potem wszystko to legło w gruzach. Akademia Muzyczna zorganizowała własny konkurs architektoniczny, który wygrało światowej sławy biuro Franka Gehry’ego. Władze miasta i województwa z kolei rozstrzygnęły własny konkurs na budowę Centrum Muzyki.

Dziś zarówno jedna, jak i druga inwestycja stoją pod znakiem zapytania. W związku z donosem do urzędu marszałkowskiego odwołano podpisanie umowy z konsorcjum, które miało stworzyć projekt Centrum Muzyki. Konsorcjum odwołało się w związku z tym do Krajowej Izby Odwoławczej. Decyzja może zapaść za kilka miesięcy. Dziś nikt nie potrafi odpowiedzieć, kiedy i na podstawie jakiej koncepcji ruszy budowa CM.

Co gorsza, nikt nie potrafi też powiedzieć, kiedy swoją inwestycję zacznie Akademia Muzyczna. Kiedy w czwartek zapytałem rektora tej uczelni o efekty negocjacji z biurem Gehry Partners LLP, prof. dr hab. Stanisław Krawczyński odpowiedział mi, że negocjacje trwają, a „czas ich zakończenia nie jest możliwy do przewidzenia”.
Park dla mieszkańców Grzegórzek

Największą niewiadomą jest jednak teraz to, czy powstanie chociaż park dla mieszkańców Grzegórzek. Oni już częściowo go nieoficjalnie otworzyli, rozcinając nożycami do metalu ogrodzenie kilka miesięcy temu. Teraz ich radość znów ostygła. Pozostaje kwestia starych wojskowych baraków i garaży, które niszczeją i są zagrożeniem dla spacerujących pośród drzew mieszkańców. Do tego śmieci - rozbite butelki, puszki, reklamówki i gruz - które całymi kopami walają się w zaroślach.

Jeśli władzom miasta, województwa i Akademii Muzycznej zależy na mieszkańcach, to uporządkują ten teren, wypielęgnują zieleń i wysypią prowizoryczne alejki. Tak żeby było bezpiecznie i żeby mieszkańcy mieli przynajmniej tymczasowy park aż do momentu, gdy na części „budowlanej” ruszą inwestycje w muzyczne miasteczko.

