Sylwestrowy Wirus Band gospodarzem wieczoru
27 grudnia 2019 | 09:30

Szampańska zabawa połączona z. lekcją biologii? Teatr Nowy Proxima jak zwykle zaskakuje. Gospodarzem wieczoru będzie Wirus Band.

Oryginalny pomysł na spędzenie ostatniego dnia roku w towarzystwie Wirusów, Krwinek i Bakterii jest pokłosiem najnowszego spektaklu powstałego na deskach teatru pt. „Było sobie życie”. Już od początku grudnia dzieci, bo to kolejna sztuka Teatru Nowego Proxima przygotowana z myślą o najmłodszych, poznają zakamarki ludzkiego ciała pod wodzą charyzmatycznego i nieprzewidywalnego profesora.
Pan Kleks w roli profesora medycyny.

Jak zainteresować dzieci anatomią człowieka? Zaprosić na scenę Pana Kleksa (Tomasz Schimscheiner), tyle że w roli profesora medycyny. Aktor z właściwym sobie wdziękiem odmóżdża mózg, wypruwa żyły, rozbebesza jelita, sprzedaje nerki, zamienia ślepą kiszkę w woreczek żółciowy, pozwala płucom wziąć głęboki wdech (byle nie krakowskim powietrzem), gra w kości, umięśnia swoje ciało, patrzy nam prosto w oczy i zaczyna lekcję z „corpus hominis” w roli głównej.

Jak zachęcić najmłodszych do zdrowego odżywania? Wpuścić na scenę wczorajszą wątrobę, która prosi: mniej alkoholu, tłuszczu i cukru, więcej wody, warzyw, owoców i kiszonek. Jak zobrazować atak patogenów na nasz organizm? Dopuścić do głosu układ immunologiczny i zorganizować walkę MMA między temperamentnym wirusem grupy a znudzonym przeciwciałem, które właśnie opala się na plaży. Jak pokazać buzujące w mózgu emocje? Przebrać je w stroje emotikonów z portali społecznościowych, a potem dać im się pośmiać, posmucić, popłakać, powstydzić, pokrzyczeć czy pogniewać. Aż wreszcie – jak wytłumaczyć dzieciom zapłodnienie? Włączyć „Dżagę” Dody, którą na widok rozzuchwalonych plemników śpiewa inna seksbomba – komórka jajowa.
Lekcja biologii dla dorosłych.

