
Pierwsza śmiertelna ofiara tajemniczego wirusa w Chinach

W czwartek wieczorem w mieście Wuhan w środkowych Chinach zmarł 61-letni mężczyzna, który od pewnego czasu znajdował się w stanie krytycznym. Jest pierwszą ofiarą dziwnej epidemii, która od grudnia panuje w tym mieście.
Najczęściej czytane

Pierwsze przypadki dziwnej choroby układu oddechowego pojawiły się w Wuhan pod koniec grudnia. Wtedy mówiono o 27 zakażonych, którzy mieli objawy niezidentyfikowanej choroby przypominającej zapalenie płuc. Objawami tajemniczego zarazka są gorączka, problemy z oddychaniem i zmiany w płucach, widoczne na zdjęciach RTG. Z czasem liczba chorych się podwoiła.

Na początku epidemiolodzy podejrzewali, że to może być ponowny atak wirusa SARS, który w latach 2002-03 rozprzestrzenił się w co najmniej 37 krajach i zabił ponad 800 osób.

SARS (Severe Acute Respiratory Syndrom) to ciężki zespół ostrej niewydolności oddechowej wywoływany przez pewien typ koronawirusa. Pierwszymi objawami zakażenia są gorączka powyżej 38 stopni, kaszel, duszność i trudności z oddychaniem.

Pierwsze przypadki tej choroby odnotowano w listopadzie 2002 roku w prowincji Guangdong w południowo-wschodnich Chinach.
Co to za wirus?

Tym razem jednak to nie wirus SARS odpowiada za infekcje. Epidemiolodzy wykluczyli także bliskowschodni zespół niewydolności oddechowej (Mers) i ptasią grypę.

W ubiegłym tygodniu chińscy badacze oświadczyli jednak, że ze wstępnych badań wynika, iż za epidemią w Wuhan stoi nowy typ koronawirusa. „Różni się on od wcześniej odkrytych ludzkich koronawirusów, dlatego niezbędne są dalsze badania zarazka” - podali chińscy epidemiolodzy.

Pierwsze przypadki zachorowań były związane przede wszystkim z pracownikami lokalnego rynku w Wuhan, na którym sprzedawano owoce morza, żywe ryby, ptaki i inne zwierzęta.

Wydaje się więc, że wirus przeniósł się na ludzi ze zwierząt, podobnie jak wcześniej SARS, ale władze chińskie nie ujawniły, które zwierzęta są źródłem zarazka, ani innych szczegółów na jego temat, np. jaki jest okres jego inkubacji, czy wiek i płeć chorych.

Wirusa SARS znaleziono u cywet, szopów praczy i innych zwierząt, które były hodowane i zabijane na potrzeby handlu egzotyczną żywnością na lokalnych chińskich rynkach. Hodowlane zwierzęta zaś mogły się nim zarazić, jedząc pokarm zanieczyszczony odchodami nietoperzy.

Z kolei większość wybuchów epidemii MERS, które pojawiły się w 2012 r., dotyczyła ludzi hodujących lub sprzedających wielbłądy. Są one na Bliskim Wschodzie hodowane dla mięsa, mleka, także do udziału w wyścigach, ciągnięcia ładunków i jako zwierzęta domowe. Podobnie jak SARS, MERS może przeskakiwać z człowieka na człowieka, szczególnie wśród pacjentów przebywających w szpitalach. Niektórzy pacjenci z MERS zainfekowali wiele osób, zanim założono im specjalne maski pomagające oddychać i jednocześnie oczyszczające z wirusów wydychane powietrze.
Czy ludzie mogą zarażać?

Według lekarzy z Wuhan w tej chwili zakażonych nowym wirusem jest czterdzieści jeden osób.

Siedmiu pacjentów jest nadal w ciężkim stanie. Dwóch innych poczuło się na tyle dobrze, że zostali wypisani ze szpitala. 

Zdaniem tamtejszej komisji zdrowia nadal nie ma dowodów na to, że wirus może przenosić się między ludźmi. Chińczycy podają, że przebadano ponad 700 osób, które miały bliski kontakt z pacjentami, w tym 419 pracowników medycznych. Żadna z badanych osób nie była zakażona wirusem.

- Możemy założyć, że nawet jeśli wirus ma taki potencjał, to jest on bardzo niewielki - powiedział "The New York Times" Guan Yi, profesor chorób zakaźnych na Uniwersytecie w Hongkongu. Należał on do zespołu, który zidentyfikował koronawirusa SARS.

Prof. Guan powiedział też, że nie był zaskoczony, iż znów mamy do czynienia z koronawirusem, ponieważ wirusy te mogą łatwo przenosić się ze zwierząt na ludzi.
Niemieckie służby medyczne podczas epidemii wywołanej przez wirus Ebola w 2014 roku.

Niestety, na razie naukowcy nie odkryli metody leczenia tego typu chorób wirusowych. Tak samo nie potrafimy leczyć zwykłego przeziębienia (wywołują je m.in. także koronawirusy), umiemy tylko łagodzić jego objawy.

Agencja informacyjna Xinhua, powołując się na komisję zdrowia w Wuhan, podała, że mężczyzna, który zmarł, był stałym klientem na rynku w Wuhan. Był człowiekiem silnie schorowanym, zdiagnozowano u niego guzy w obrębie jamy brzusznej oraz przewlekłą chorobę wątroby.

Mimo że od 3 stycznia nie wykryto żadnych nowych przypadków choroby, chińskie władze jeszcze nie mogą odetchnąć z ulgą. Epidemiolodzy twierdzą, że minimalny okres inkubacji w przypadku pewnych infekcji wirusowych wynosi 15 dni, a więc może minąć jeszcze tydzień, zanim władze upewnią się, że ognisko epidemii wygasło.

Na razie wzmożono kontrolę podróżnych na okolicznych dworcach i lotniskach. W ostatnich dniach personel medyczny w całym regionie mierzył podróżnym gorączkę, wyłapując osoby chore.
Świętowanie Nowego Roku może pogorszyć sytuację

Urzędnicy boją się nadejścia chińskiego Nowego Roku, który wypada 25 stycznia. Miliony ludzi w okolicy tej daty będą podróżować po całym kraju, a to zawsze niesie ze sobą epidemiologiczne zagrożenie. Ostrzegają zatem obywateli, aby zwracali uwagę na takie objawy, jak gorączka, trudności w oddychaniu lub ból mięśni, stawów, głowy.

Światowa Organizacja Zdrowia (WHO) monitoruje sytuację i utrzymuje bliski kontakt z chińskimi władzami. Zdaniem WHO na razie nie ma podstaw, by wydać specjalne rekomendacje, np. dla podróżujących do Chin. Niepokojące jest to, że w Wuhan mieszka ponad 10 mln ludzi.

Zaniepokojony epidemią jest też Hongkong. Miasto to szczególnie ucierpiało podczas epidemii wirusa SARS. Teraz mieszkańcy znów zaczęli gromadzić maseczki ochronne na twarz, a tamtejsze szpitale przyjmują wszystkie osoby z gorączką i innymi objawami oddechowymi, które niedawno odwiedziły Wuhan.

W ubiegłą sobotę władze Hongkongu oświadczyły, że do tamtejszych szpitali przyjęto siedmiu nowych pacjentów w wieku od 3 do 50 lat, którzy odwiedzili Wuhan w ciągu ostatnich dwóch tygodni i mieli gorączkę oraz objawy ze strony układu oddechowego. Ale u żadnej z tych osób nie wykryto nowego wirusa.

Od 31 grudnia w Hongkongu podobnej obserwacji poddano już w sumie 60 osób. 46 pacjentów zostało już zwolnionych do domu, reszta jest w stabilnym stanie. 

Sąsiednie kraje boją się nowego wirusa

Nowy wirus wywołał obawy także w Korei Południowej. Przyjęto tam do szpitala Chinkę, która wcześniej była w Wuhan. Kobieta miała kaszel i narzekała na silny ból gardła. Umieszczono ją w izolatce, ale - jak podała krajowa agencja informacyjna Yonha - okazało się, że jej choroba nie była wywołana nowym koronawirusem.

Boją się także w Singapurze. Tamtejsze służby medyczne odizolowały młodą Chinkę z objawami infekcji, ponieważ wcześniej była w Wuhan. W niedzielę ogłoszono jednak, że dziewczyna ma zwykłą chorobę wirusową wieku dziecięcego.

Mimo uspokajających wieści wielu Chińczyków wciąż obawia się powtórzenia epidemii SARS. Zwłaszcza że niektórzy eksperci twierdzą, że Chiny nie ujawniają wszystkich informacji na temat wybuchu epidemii.

A ludzie nie ufają oficjalnym komunikatom, martwią się tym, że nieznana jest droga transmisji wirusa i to, czy infekcję można wyleczyć. Obawiają się także dezinformacji i zatajania prawdziwych danych odnośnie epidemii (tak było w przypadku SARS - pierwsze przypadki tej choroby odnotowano w listopadzie 2002 r., ale władze początkowo to ukrywały, a WHO została powiadomiona dopiero w lutym 2003 roku).
