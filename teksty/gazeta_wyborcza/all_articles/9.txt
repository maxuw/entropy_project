
Szymon Hołownia w Krakowie: Prezydent bezpartyjny to jedyny wolny prezydent
11 stycznia 2020 | 16:11

Problem z doświadczonymi politykami jest taki, że doprowadzili nas do miejsca, w którym dziś jesteśmy - mówił w Krakowie na spotkaniu z mieszkańcami Szymon Hołownia, kandydat na prezydenta RP.

Salka konferencyjna w BiznesLab przy al. Pokoju zapełniła się o wiele wcześniej, niż na spotkanie dotarł Szymon Hołownia, który w grudniu ogłosił swój start w wyborach prezydenckich.

Na spotkanie z cyklu "Rozmowy Polaków", które Hołownia organizuje w różnych miastach Polski, przybyli nie tylko mieszkańcy Krakowa, ale też Śląska czy Wielkopolski.

Szymon Hołownia najpierw opowiedział o najważniejszych punktach swojej kampanii i ewentualnej prezydentury, a potem odpowiadał na pytania mieszkańców. 
Szymon Hołownia: Polska zjednoczona

- Problem z doświadczonymi politykami jest taki, że doprowadzili nas do miejsca, w którym dziś jesteśmy - zaczął spotkanie Hołownia, odnosząc się do obecnego rządu PiS i poprzedniego koalicji PO-PSL. I podkreślił, że coraz mocniej widać w Polsce konflikty i podziały, nawet w rodzinie. - Ludzie nie chcą siąść ze sobą do stołu, a jak siadają, to jest awantura - mówił Hołownia, podkreślając, że on takiej Polski nie chce i że proponuje Polskę, która będzie zjednoczona. 

Jak chce to uzyskać? - Prezydent bezpartyjny to jedyny wolny prezydent - przekonywał Hołownia.

- Mamy przed sobą Polskę, która będzie musiała sobie odpowiedzieć na wiele pytań w coraz bardziej złożonym świecie. I to nie jest już czas, kiedy pytamy, jak prowadzić politykę historyczną. To jest czas, kiedy musimy myśleć do przodu, o cyberbezpieczeństwie - mówił. Zaznaczył też: - Musimy zadbać o swoistość społeczną. Jeśli jej nie będzie, to można nas podzielić i skłócić.
Hołownia: Gospodarka, środowisko, wykluczeni, praworządność...

Szymon Hołownia krótko opowiedział o głównych punktach swojej kampanii i późniejszej ewentualnej prezydentury. Zaznaczył, że stawia na Polskę "solidarną w gospodarce, solidarną w stosunku do osób wykluczonych, w stosunku do środowiska naturalnego".

- Środowisko naturalne to główny motyw mojej kampanii i prezydentury - zaznaczył Hołownia. Zwracał uwagę na kolejne punkty kampanii: wsparcie dla NGOsów, praworządność i wspieranie samorządów, którą przeciwstawia centralizacji obecnego rządu. - Jak zniknie samorządność, to zniknie jeden z filarów naszego społeczeństwa - mówił kandydat na prezydenta.

Hołownia odnosił się też do ustaw podpisywanych przez prezydenta Dudę i ustaw wprowadzanych przez PiS. 

- Mamy obecnie model, w którym prezydent pokazuje, że można iść na skróty przez trawnik i to jest w porządku - mówił Hołownia, podkreślając, że prezydent powinien być stróżem, a nie testerem praworządności, i że podstawą powinna być Konstytucja oraz przywrócenie zaufania do instytucji prawa. 

Co z polityką zagraniczną? Hołownia zamierza przywrócić Polsce miejsce we wspólnocie, aby "Polska była znowu partnerem".
...a mieszkańcy: edukacja, aborcja, węgiel, religia w szkole

Po pierwszej części spotkania przyszedł czas na pytania mieszkańców. Te dotyczyły konkretnych spraw: małych przedsiębiorców, religii w szkole, zmiany w Konstytucji, zwierzchnictwa nad siłami zbrojnymi czy sportów, które uprawia Hołownia. 

Na wszystkie kandydat na prezydenta odpowiadał dość ogólnie, nie kryjąc, że wciąż jest wiele spraw, które "musi skonsultować ze swoimi ekspertami". 
OEES w Krakowie. Szymon Hołownia: Świat jak pacjent z rakiem. Ma szansę, ale nie chce się leczyć
Czytaj także:
OEES w Krakowie. Szymon Hołownia: Świat jak pacjent z rakiem. Ma szansę, ale nie chce się leczyć

- Podstawowe pytanie jest takie, jaką Polskę zostawimy dzieciom? Który polityk zadaje sobie to pytanie, wykraczające poza kadencję. Ja sobie zadaję - mówił i zaznaczył, że nawet jeśli ludzie nie będą na niego głosować, to "przynajmniej jest jakiś wybór".

Hołownia zapowiedział, że jako prezydent nie zamierza zmieniać Konstytucji, a obecny kompromis aborcyjny jest tym, co obecnie powinno obowiązywać. 

- Nie należy zmieniać istniejącej ustawy. Jakiekolwiek naruszenie dziś tego kompromisu doprowadzi do eskalacji światopoglądowej. Prawda jest taka, że ponad 50 proc. społeczeństwa uważa wprowadzenie dopuszczalności aborcji na żądanie do końca trzeciego miesiąca. I to jest pogląd ludzi, i dlatego nie możemy radykalizować dziś w żadną stronę - przekonywał.

I tłumaczył, że według niego nastąpił już ten moment, by zastanowić się, co zaproponować kobietom, które dowiadują się, że urodzą chore dziecko, są same, bez wsparcia. - I naszym obowiązkiem jest najpierw zadbać o te kobiety, dać im wszystko, czego potrzebują. Dodatkowe wolne, psychologa, finanse, opiekę nad dzieckiem - wyliczał. 

Hołownia mówił, że jest zwolennikiem wyprowadzenia religii ze szkół, a o tym, czy ona się odbywa, powinni decydować rodzice.

Nie mówił, jak poprawiłby edukację, ale przyznał, że jest ona w głębokiej zapaści. Podobnie jak psychiatria dziecięca.

Zaapelował też apel do marszałek Elżbiety Witek, by ogłosiła datę wyborów.

Największy aplauz wywołało jednak pytanie o to, jaki sport uprawia Szymon Hołownia? - Jak poznamy pana pasje, to będziemy wiedzieli, kiedy pan będzie aktywny politycznie, a kiedy na urlopie - żartował jeden z mieszkańców, odnosząc się do narciarskiej pasji Andrzeja Dudy.

- Ja od lat w tej rubryce wpisuję "nie dotyczy", więc będę was męczył cały czas - odpowiedział Hołownia.
Hołownia: Górnicy rozumieją dekarbonizację

Szymon Hołownia opowiedział, że dzień wcześniej był na spotkaniu z górnikami na Śląsku. 

- Dekarbonizacja musi się wydarzyć - mówił. - I górnicy to rozumieją. Tylko trzeba się zastanowić, jak to zrobić, w jakim czasie. Oni nie mają nic przeciwko podroży w stronę zielonej energii, tylko wiedzą, że dziś nie damy rady funkcjonować tylko na OZE - mówił Hołownia.

Na koniec zapewniał raz jeszcze o wspólnocie, możliwości wyboru każdego i wolności wyboru.

