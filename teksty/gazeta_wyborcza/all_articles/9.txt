
Peru: prezydent rozwiązuje parlament, parlament zawiesza prezydenta
1 października 2019 | 16:49


Martin Vizcarra rozpisuje nowe wybory. Ale opozycyjna większość nie przyjmuje tego do wiadomości. Powodem są forsowane przez prezydenta śledztwa antykorupcyjne.

Peru

– Peruwiańczycy, zrobiłem, co w mojej mocy, ale Kongres dowiódł haniebnego bezwstydu w dążeniu do ochrony swoich popleczników – ogłosił prezydent w poniedziałkowym orędziu do narodu. – Wobec odmówienia mi wotum zaufania, rozpisuję nowe wybory. Niech naród zdecyduje.

Chwilę wcześniej opozycyjna większość zamiast głosowania nad wotum przystąpiła do przejmowania trybunału konstytucyjnego, żeby powstrzymać śledztwa antykorupcyjne, które zaprowadziły do więzienia m.in. ich przywódczynię Keiko Fujimori.
Keiko Fujimori, córka byłego prezydenta Peru, która kilka lat temu ubiegała się o najwyższy urząd w państwie, została aresztowana. Jest oskarżona o branie łapówek od brazylijskiego giganta z branży inżynieryjno-budowlanej. Koncern Odebrecht korumpował niemal całą Amerykę Łacińską. Lima, 10 października 2018 r.
Czytaj także:
Keiko Fujimori, córka byłego prezydenta Peru, aresztowana. W tle skandale korupcyjne

Kiedy prezydent ogłaszał dekret o rozwiązaniu Kongresu, opozycja zbuntowała się, obwołała go „dyktatorem”, przegłosowała jego zawieszenie z powodu „czasowej niezdolności” do sprawowania władzy i zaprzysięgła jako nowego prezydenta swoją parlamentarną liderkę Mercedes Aráoz.
Armia za prezydentem

W tym samym czasie kilkuset demonstrantów protestowało pod parlamentem przeciw sabotowaniu dekretu prezydenta i żądało opuszczenia budynku przez posłów. Kilka godzin później dowództwo sił zbrojnych oraz policja ogłosiły, że popierają prezydenta.

Rozwiązanie parlamentu i nowe wybory to przełom w wielomiesięcznej walce prezydenta z gigantyczną korupcją klasy politycznej, która doprowadziła do oskarżenia o łapownictwo i pranie pieniędzy trzech byłych prezydentów (jeden z nich, Alan Garcia, w kwietniu popełnił samobójstwo). W areszcie siedzi także z takimi samymi zarzutami przywódczyni opozycji Keiko Fujimori, której zwolennicy mają większość w parlamencie.
Alejandro Toledo, prezydent Peru w latach 2001-06, został zatrzymany w Kalifornii. Amerykański sąd rozważy jego ekstradycję do Peru, gdzie grozi mu więzienie za łapownictwo. Na zdjęciu: podczas wiecu wyborczego w Limie, 7 kwietnia 2011
Czytaj także:
Były prezydent Peru Alejandro Toledo zatrzymany w USA. Za korupcję grozi mu ekstradycja i więzienie

I to oni właśnie od ponad roku robią wszystko, żeby śledztwom antykorupcyjnym, przede wszystkim przeciw swojej Fujimori, ukręcić głowę. Kluczem do tego miało być przejęcie trybunału konstytucyjnego, który może zawieszać dochodzenia lub uchylać areszty zasądzone przeciw skorumpowanym politykom przez sądy niższych instancji.
Odprysk afery brazylijskiego Odebrechta

Prezydent Martin Vizcarra już kilka miesięcy temu przedstawił parlamentowi pakiet ustaw antykorupcyjnych oraz reformy wymiaru sprawiedliwości, ale opozycja schowała je do szuflady.

Kiedy prezydent postanowił przełamać blokadę opozycji i zapowiedział, że rozpisze nowe wybory, opozycja postąpiła tak samo, odmawiając debaty nad propozycjami prezydenta. Wtedy prezydent zażądał dla siebie wotum zaufania, którego odrzucenie pozwalało mu rozwiązać parlament. Ale parlament odłożył wotum i wybrał swojego zaufanego kandydata na jednego z sześciu sędziów TK.

Opozycji spieszyło się do przejęcia trybunału, bo w tym tygodniu miał ponownie zeznawać w śledztwie szef peruwiańskiej filii Odebrechta. Ten brazylijski koncern przez ostatnich kilkanaście lat kupował sobie w Peru kolejne koncesje i zamówienia publiczne za milionowe łapówki płacone czterem kolejnym rządom oraz finansował kampanie wyborcze innych polityków.
Były prezydent Pedro Pablo Kuczynski (c) został aresztowany za korupcję. Lima, 10 kwietnia 2019
Czytaj także:
Peru: były prezydent Pedro Pablo Kuczynski aresztowany za korupcję

Nowe zeznania Jorge Baraty miały podobno pogrążyć kolejnych polityków z Fuerza Popular, partii Keiko Fujimori, oraz partii APRA byłego prezydenta Alana Garcii.

Przeciw ekspresowemu przejmowaniu trybunału przez opozycję protestował nie tylko rząd Vizcarry, lecz także Interamerykańska Komisja Praw Człowieka.
Większość Peruwiańczyków popiera dochodzenia antykorupcyjne

Opozycja zamknęła drzwi do sali plenarnej, utrudniając dostęp posłom koalicji rządowej. Pośród szarpaniny i ogólnej awantury pospiesznie przystąpiła do wyboru sędziów. Zdążyła jednak wybrać tylko jednego. Wobec chaosu w parlamencie prezydent Vizcarra uznał bowiem, że musi rozwiązać Kongres.

Większość Peruwiańczyków domaga się rozliczenia klasy politycznej z afer łapówkarskich i wspiera ofensywę wymiaru sprawiedliwości oraz prezydenta. W ostatnich tygodniach przez wszystkie większe miasta kraju przetoczyły się manifestacje przeciw parlamentowi pod hasłami „Dość bezkarności!”, „Niech wszyscy idą do diabła!” czy „Vizcarra, rozpędź ich!”.

Według badań aż 87 proc. Peruwiańczyków chce nowych wyborów.

Takie nastroje społeczeństwa nie wróżą dobrze przywódcom opozycji w ich walce z prezydentem, choć jeden z jej zbuntowanych posłów odgrażał się wczoraj w rozwiązanym już Kongresie: – To Vizcarra skończy w więzieniu, a my przejdziemy do historii!

