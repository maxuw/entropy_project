Branża winiarska: "Wino w małej butelce to nie małpka". Co jest więc małpką?
1 lutego 2020 | 05:49


Przy winach w małych butelkach nie chodzi o to, aby się upić, bo wino jest za drogie. Polacy po prostu chcą próbować jednego czy drugiego wina bez konieczności kupowania całej dużej butelki
1 ZDJĘCIE

Przy winach w małych butelkach nie chodzi o to, aby się upić, bo wino jest za drogie. Polacy po prostu chcą próbować jednego czy drugiego wina bez konieczności kupowania całej dużej butelki (123RF)
Branża wysłała już w tej sprawie pismo do resortu zdrowia. Zapewnia, że winem w wersji mini ludzie się nie upijają, tylko smakują.

     - Wino w wersji mini nie jest małpką. To produkt z zupełnie innej kategorii niż małpka z wódką. - zapewnia stanowczo Magdalena Zielińska, prezes Związku Pracodawców Polska Rada Winiarstwa. 

Małpki są od dawna doceniane przez branżę spirytusową. Butelki o pojemności 100 i 200 ml to już jedna trzecia rynku wódki. Małpka, jak zapewnia były szef Państwowej Agencji Rozwiązywania Problemów Alkoholowych Krzysztof Brzózka, przy wódce stanowi już nową kategorię, która wykreowała zupełnie nowe zachowania, sposoby użycia i zwyczaje konsumentów.

- Małe pojemności wymyślono, aby w picie wciągnąć kobiety. Bo picie wódki przez kobietę uchodziło za coś niedobrego, źle się kojarzącego. Z badań wynikało, że kobiety, jeśli już chcą pić wódkę, to dyskretnie. A małpkę (cytrynową, pomarańczową czy wiśniową) można bez problemu włożyć do torebki i w tej torebce jej nie widać - mówi Krzysztof Brzózka.

    Czytaj także: Polacy chodzą do pracy na rauszu. Codziennie małpki z wódką kupuje 3 mln osób. Mamy odpowiedź branży

Małpki popularne. Wino przyjmuje zwyczaje wódki.

Okazuje się jednak, że trendy z wódki docierają też na  rynek win.

- Mamy szybki rozwój małych pojemności. Segment winnych małpek wzrósł o 58 proc. w ciągu ostatnich 12 miesięcy - zapewnia Adam Dużyński z firmy Nielsen.

Branża winiarska, gdy jednak słyszy określenie "winne małpki", dostaje białej gorączki. Dlaczego?  

- Dlatego, że nie ma tu żadnych podobieństw - mówi Grzegorz Bartol wiceprezes Bartexu, który zajmuje się m.in. importem win. - Przy winach w małych butelkach nie chodzi o to, aby się upić, bo wino jest za drogie. Polacy po prostu chcą próbować jednego czy drugiego wina bez konieczności kupowania całej dużej butelki - zapewnia.

- Wino po otwarciu łatwo może stracić właściwy mu smak i aromat. Konsument wybiera więc małą pojemność, jeśli chce wypić tylko kieliszek wina, a nie większą jego ilość - to już Jakub Nowak, prezes firmy JNT Group (producent i importer win).

To samo mówi Magdalena Zielińska. Jej zdaniem w małych butelkach zamyka się głównie wina ze średniej i wyższej półki, często jakościowe wina musujące.

 "Istotną kwestią związaną z napojami alkoholowymi w opakowaniach o małej objętości jest także stale powiększający się asortyment produktów w tym segmencie. Obecnie na półkach sklepowych dostępne są nie tylko butelki 100 i 200 ml z napojami spirytusowymi, ale także szeroki wybór win (np. w przypadku win niemusujących dostępne niewielkie objętości to 100, 187 i 250 ml), dostępnych w butelkach lub puszkach, oraz tzw. alco-popów, czyli gotowych do spożycia drinków (dostępnych np. w opakowaniach o objętości 275 ml czy puszkach o objętości 250 ml) - opisuje resort zdrowia w uzasadnieniu projektu ustawy.
Opodatkowanie małpek. Chodzi o zdrowie czy pieniądze?

Branża winiarska, protestując przeciwko nazywaniu jej wyrobów w małych objętościach małpkami, chce po prostu uzyskać zwolnienie z nowej opłaty. A dokładnie chce, aby z opłaty zwolnione zostały wyroby winiarskie zawierające do 15 proc. alkoholu.

- Z uzasadnienia do projektu ustawy wynika, że podstawą nowej opłaty była troska o zdrowie publiczne i chęć ograniczenia ryzykownej konsumpcji alkoholu.  – mówi Magdalena Zielińska.

- Zaskakujące jest więc, że resort  nie objął swoim zainteresowaniem sprzedaży czy reklamy piwa, bo to przecież  piwo jest napojem, pod postacią którego Polacy przyjmują zdecydowanie najwięcej alkoholu w przeliczeniu na stuprocentowy etanol. Przeciętny Polak wypija rocznie ok. 100 litrów piwa, a wszystkich napojów winiarskich łącznie (w tym m.in. win, win owocowych, cydrów, miodów pitnych) jedynie poniżej 6,5 l – dodaje Prezes ZP PRW.
Walka lobby wódczanego promującego program 'bimber plus' ze zwolennikami zakazu sprzedaży 'małpek'.
Czytaj także:
Rządowa potyczka o wódkę. Czy resort zdrowia przeforsuje zakaz sprzedaży "małpek"?

Krzysztof Brzózka, były szef PARPA, nie do końca zgadza się ze wszystkimi argumentami branży. Choćby z tą, że w małych butelkach sprzedawane jest tylko wino najwyższej jakości.

 - To naciągany dowód. I łatwo to zaobserwować na sklepowej półce. Szanująca swą jakość marka wina rzadko bowiem używa - co jest powszechne w  "małpkach winnych" - korka syntetycznego zamiast naturalnego.  W małpkach winnych występują też zakrętki z aluminium, a  to raczej wstydliwe zamknięcie, które ma ułatwić konsumpcję, a nie celebrować wysublimowany smak - mówi Brzózka. Z jednym z branżą winiarską się jednak Brzózka zgadza. Skoro resort zdrowia wprowadza nowe regulacje przy małpkach, to przy okazji powinien zająć się też reklamą piwa. - To wyjątkowo szkodliwy proceder, a egzekucja prawa w tej dziedzinie jest niezwykle trudna - mówi ekspert.

