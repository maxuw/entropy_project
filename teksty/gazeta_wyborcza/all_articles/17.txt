Czy prezydent Duda da radę?
6 grudnia 2019 | 23:42

U progu kampanii prezydenckiej w tonie publicystki "dobrej zmiany" pojawiają się nutki zwątpienia.

Zawsze, gdy zbliżają się wybory, Jarosław Kaczyński z nostalgią powraca do Irlandii, która jest dla niego symbolem zgody i narodowego dobrobytu. O niej mówił na wiecu wyborczym - pikniku rodzinnym pod Radomiem 14 lipca, o niej mówi teraz w kampanii prezydenckiej w wywiadzie dla „Gazety Polskiej” (27 listopada).

Jak niemal przed każdymi wyborami - prezes nakłada maskę dobroci. „Uważam, że jest możliwa współpraca, nawet wtedy, gdy wcześniej miały miejsce najbardziej ostre spory polityczne. Podam przykład Irlandii, w której przedstawiciele dwóch ugrupowań toczyli zaciekłe spory, ale mając na uwadze dobro ojczyzny, doszli do porozumienia”.

Już po chwili jednak nie wytrzymuje, maska się trochę zsuwa, i dodaje: „W sytuacji, jaka jest obecnie w Polsce, mam pewne wątpliwości, czy jest do powtórzenia finał irlandzkiego scenariusza”, bo w Irlandii tym, co połączyło walczące strony, był patriotyzm - czytaj: nasi przeciwnicy to niekoniecznie patrioci.

Ta druga część to sygnał dla twardego elektoratu, ta pierwsza to wabienie wyborcy w centrum.

Rozmowa z prezesem zawiodła moje oczekiwania, nie ma w niej pomysłów strategicznych, jest tylko bieżąca zadyszka. Widać ją też u dobrozmianowych publicystów.

W obliczu wyborów wszyscy próbują znaleźć jakieś rezerwy w elektoracie, no i przede wszystkim nie utracić ni głosu wśród żelaznych wyborców. Stąd pewnie takie rozchwianie opinii i brak recepty na to, jak nie oddać fotela prezydenckiego.
Twarda diagnoza Ziemkiewicza

Rafał A. Ziemkiewicz w „Do Rzeczy” zauważa, że wyborcy PiS zaczęli odchodzić w dwóch kierunkach: „drobni przedsiębiorcy zaniepokojeni zapowiedziami nowych »benefitów« i podniesieniem płacy minimalnej wybrali głównie PSL”, natomiast „ideowy »żelazny elektorat«, rozczarowany praktycznym zarzuceniem przez PiS prawicowego programu, wybrał Konfederację”.

No i stało się: „Drogi odpływu elektoratu z PiS są już otwarte. Są także powody, by ten odpływ trwał - i będzie ich coraz więcej. PiS, tak jak każda partia u władzy, zużywa się, nie umie wytłumaczyć przekonująco wszystkim wyborcom coraz dziwniejszych posunięć personalnych i programowych”.

A do tego do wyborców docierają wkurzające informacje „o wewnętrznych niesnaskach w partii i wojnach”, nie padają tu co prawda nazwiska walczących o wpływy w obozie władzy Ziobry i Morawieckiego, ale co chwila gdzieś o ich konflikcie można przeczytać.

W dodatku rząd jest nieudolny: „Trudno się spodziewać, żeby rząd ułożony w arcyskomplikowany sposób, gwoli wyważenia wpływów koterii i kamaryl oraz zaspokajania ich apetytów, a w pogardzie dla elementarnych zasad zarządzania, ze swymi 20 ministerstwami i mnogością pełnomocników, był w stanie sprawnie administrować państwem - a co dopiero je reformować”.

A ponieważ era duopolu - wedle Ziemkiewicza - ma się ku końcowi, trzeba zacząć kombinować. I jak rozumiem, dotyczy to zarówno opozycji (PO), jak i - bliskiego sercu autora - PiS. „Jedno jest pewne - strategia oparta na dzieleniu Polski na PiS i resztę kończy się. PiS przeszedł na inne pozycje, »stłuszczył się« u władzy i proces ten wydaje się nieuchronny. Musi szukać przyszłego koalicjanta i mieć nadzieję, że zdoła zachować jedność i że nie pojawią się inne polityczne byty przyciągające kolejne segmenty jego elektoratu”.
Kogo zwalczać, z kim paktować?

Prezes Kaczyński dyskretnie spogląda w stronę PSL i w ramach hasła „Najostrzejsze spory nie wykluczają współpracy” (to tytuł cytowanego już wywiadu w „GP”) mówi tak: „W tej chwili widać, że inne partie parlamentarne rezygnują z przynależności do opozycji totalnej, chociaż jeszcze niedawno się z nią utożsamiały, łącząc się z PO i Nowoczesną w Koalicję Europejską”. To delikatna sugestia dla ludowców, że można by się było zacząć jakoś dogadywać.

Ale jest też drugi kierunek poszukiwań - w stronę twardego elektoratu. To do nich prezes kieruje słowa: „Jest ogromna potrzeba odparcia tego, co nazwano celnie »wrogą socjalizacją«. To trwa już od wielu lat i trzeba to zdecydowanie odeprzeć. Musimy mieć do tego odpowiednie narzędzia, zwykły prosty radykalizm nie wystarczy”. Wyobraziłem sobie już te siekiery, piły, młotki i obcęgi, z którymi - zachęcany przez prezesa lud - ruszy na wojnę z genderem.

Umocnił mnie w tej wizji założyciel Klubu Ronina Józef Orzeł. On też - na łamach „Do Rzeczy” - deklaruje: „Teraz czas na obronę wartości”. A więc prezes znajdzie wsparcie u Orła, który widzi straszliwe zagrożenie: „ogromnym wyzwaniem i niebezpieczeństwem dla wartości konserwatywnych jest potężny przeciwnik zewnętrzny - nadchodzące z Zachodu totalne tsunami lewackiej rewolucji antykulturalnej, neokomunizmu...”.

Ale z dalszych pomysłów Orła prezes Kaczyński już się tak nie ucieszy. Bo na tej antygenderowej fali Orzeł domaga się wyrzucenia Jarosława Gowina z obozu "dobrej zmiany" za jego deklarację, że położy się Rejtanem, „jeśli ktoś będzie próbował na uczelniach ograniczyć wolność słowa zwolennikom ideologii gender”.

Taka czystka ideowa byłaby nie tylko ciosem w Gowina. Powiedzmy otwarcie: byłby to koniec koalicji utrzymującej Kaczyńskiego u władzy. Dlatego parę stron wcześniej w tym samym tygodniku Piotr Semka domaga się zupełnie czegoś innego - wzmocnienia Zjednoczonej Prawicy i szybszego podpisania umowy koalicyjnej.
PiS staje przed wyborem: ostro czy łagodnie

Zwolennikiem ostrego kursu jest też Jacek Kurski. W „Sieci” - w rozmowie z braćmi Karnowskimi - prezes TVP mówi wprost: „Ci, którzy myślą, że uda się ciepłą wodą i schodzeniem do centrum wygrać wybory, mogą się zawieść. To nie oni wybiorą temperaturę meczu. Będzie to walka na najwyższych poziomach emocji i mobilizacji. Jeśli się to przeoczy, można oddać pole”.

Jakby kłopotów było mało, Piotr Semka dorzuca w „Do Rzeczy”: „Ugrupowanie Jarosława Kaczyńskiego ma obecnie spory problem z blokiem lewicy”.

Koniec monopolu na hasła socjalne to niemiłe zaskoczenie. Zandberg będzie przelicytowywał PiS na tym polu. Dodatkowo młodzi lewicowcy są - wedle Semki - „jednoznaczni i posiadają wyrazistą narrację”, a w PiS „nie wytworzyła się nowa młoda generacja, która by z podobnym luzem, ale i pewnością siebie potrafiła polemizować z neomarksistami”. Do tego dochodzi stan ciągłej wojny PiS z Konfederacją.

Semka pisze: „W tym samym czasie, niemal w marszu, rządząca partia musi wymyślić na nowo sposób polemiki nie tylko z Lewicą, Konfederacją, ale też z PSL. A wszystko to w warunkach kampanii prezydenckiej Andrzeja Dudy, którego sukces jest dla PiS swoistym »być albo nie być«”.

Co więc doradza? Wobec groźby, że Konfederacja, wkurzona na PiS, nie zechce poprzeć Andrzeja Dudy w II turze wyborów, Semka zaleca „wyraźne zwiększenie swojej wiarygodności wobec pryncypialnie konserwatywnej części Polaków”. Podsuwa też wspomniane „zawarcie umowy koalicyjnej między PiS a jego dwoma sojusznikami od Zbigniewa Ziobry i Jarosława Gowina”. No i „sprawne reagowanie na wszystko to, co doprowadza do furii prawicowych wyborców”.

Ale najważniejsza będzie kampania: „Obecny gospodarz Pałacu Prezydenckiego nie wygra reelekcji, unikając tematów ważnych dla prawicowego elektoratu. Jak pogodzić to z pozyskaniem elektoratu centrowego? To już kwestia egzaminu dojrzałości, który prezydent musi zdać albo opuści swe dotychczasowe miejsce”.

Czy tylko mi się wydaje, że słychać tu ton powątpiewania: czy Duda da radę?

