Znaczone karty podczas wyboru wicemarszałka. Czy naruszono zasadę tajności?
23 grudnia 2019 | 18:17

Kulisy wyboru Marka Bogusławskiego na wicemarszałka województwa świętokrzyskiego. Radni PiS w tajnym głosowaniu znaczyli swoje karty, żeby było wiadomo, kto i jak zagłosował.

Zasada była prosta: na odwrocie karty do głosowania radni rządzącego województwem Prawa i Sprawiedliwości mieli wpisać swój numer z listy obecności z piątkowej sesji sejmiku województwa świętokrzyskiego.
20 grudnia 2019, nadzwyczajna sesja sejmiku. Renata Janik, Marek Bogusławski i Marek Jońca
Czytaj także:
Dzięki opozycji PiS ma wicemarszałka. "Sami się do nas zgłosili"

- To już nie były przelewki, dwa razy okazało się, że nasi ludzie głosowali przeciwko wskazanemu przez marszałka Andrzeja Bętkowskiego kandydatowi - wyjaśnia wysoko postawiony działacz PiS.
Najpierw dwie porażki

Przypomnijmy, że dopiero za trzecim razem - podczas nadzwyczajnej sesji sejmiku województwa świętokrzyskiego w piątek 20 grudnia - na wicemarszałka wybrano Marka Bogusławskiego. Na dwóch poprzednich sesjach, 13 listopada i 10 grudnia, nie zdobył on większości głosów.

W PiS mieli świadomość, że radni tego ugrupowania głosują przeciwko swojemu kandydatowi. Początkowo trudno było dojść, kto i jak zagłosował, bo głosowanie było tajne. Choć oczywiście były pewne podejrzenia, kto się wyłamał.

W ostatni piątek poinformowano radnych o nowych zasadach głosowania. - Wszyscy wiedzieliśmy, że trzeba wpisać numerki - przyznaje jeden z radnych wojewódzkich.
Radna nie chciała się bawić

Choć nie zabrakło głosów sceptycznych. Elżbieta Śreniawska, radna PiS, która do partii nie należy i od początku krytycznie ocenia politykę zarządu województwa, miała poinformować, że w numerowanie kart "nie będzie się bawić".

Drugą osobą z klubu PiS, która wyłamała się i nie napisała na karcie wyznaczonego numerka, był prawdopodobnie Janusz Koza.

Ale i tak PiS odniosło zwycięstwo. Za Bogusławskim zagłosowało w końcu 18 radnych, przeciw było 11.
Kto i jak zagłosował

Jak łatwo policzyć, na nowego wicemarszałka zagłosowało 14 z 16 radnych PiS. Cztery głosy to zasługa opozycji, czyli byłych i obecnych działaczy Platformy Obywatelskiej: Grzegorza Świercza, Grigora Szaginiana oraz Sławomira Gierady. Jeden głos prawdopodobnie oddał ktoś z Polskiego Stronnictwa Ludowego.

W PiS słychać głosy, że zaznaczanie numerków na kartach do głosowania było niedopuszczalne. - Naruszono zasadę tajności - ocenia jeden z działaczy.

- Nie ma mowy o niczym takim. Daliśmy jedynie pewne zalecenie - twierdzi działacz PiS znający kulisy głosowania.
Spotkanie w sprawie uzdrowiska

Co więcej, już podczas piątkowej sesji pojawiła się wiadomość, że marszałek Andrzej Bętkowski zaprosił na poniedziałek, 23 grudnia na spotkanie członków rady nadzorczej Uzdrowiska Busko-Zdrój. Zwołano je w ekspresowym tempie. - Może to w związku ze świętami, a może w związku z ostatnią sesją - mówi nasz rozmówca z PiS.

Niektórzy odczytali to jako próbę zdyscyplinowania radnego Kozy, zatrudnionego od kilku miesięcy w podległym marszałkowi uzdrowisku. Z naszych informacji wynika jednak, że o głosowaniu na wicemarszałka podczas posiedzenia rady nie rozmawiano.

