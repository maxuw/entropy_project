Państwowa telewizja przypuściła atak na prezydenta Katowic
24 stycznia 2020 | 10:24


"Magazyn śledczy" Anity Gargas w czwartkowym programie przypuścił atak na władze Katowic. W państwowej telewizji padło ulubione przez polityków PiS słowo "układ", dowodzono też, że przeprowadzono tu wiele skandalicznych inwestycji.

Dla kogoś, kto zna realia polityki i tego, jak pracuje państwowa telewizja pod rządami Jacka Kurskiego, ten program mógł być sporym zaskoczeniem. TVP postanowiła bowiem mocno skrytykować prezydenta, który jest z politykami PiS w niezłej komitywie.

Już w zapowiedzi programu na stronie TVP napisano: „Szukamy odpowiedzi na pytanie, czy w Katowicach interesy biorą górę nad dobrem mieszkańców. Ogromny kompleks dla drugoligowego klubu za prawie 400 milionów. Po co miasto chce budować nowy obiekt dla klubu, który ma już swój stadion?”.

Ale sprawa budowy stadionu - który miał kosztować 186 mln zł, potem okazało się, że ma to być ponad 561 mln zł, by następnie projektanci obniżyli cenę do prawie 400 mln zł - to tylko tło do opowieści o Katowicach i jego prezydencie. Zresztą w sprawie stadionu niczego nie wyjaśniono i nie dowiedzieliśmy się niczego nowego.

Prezydent Katowic Marcin Krupa podczas karczmy piwnej NSZZ 'Solidarność' w Spodku w KatowicachPrezydent Katowic Marcin Krupa podczas karczmy piwnej NSZZ 'Solidarność' w Spodku w Katowicach Fot. Grzegorz Celejewski / Agencja Gazeta

Widzowie państwowej telewizji dowiedzieli się natomiast z programu Anity Gargas, że Katowice są nazywane „miastem deweloperów i szkodliwych inwestycji”. Jednym tchem wymieniono zabetonowany rynek, zasłonięcie pawilonem osi widokowej rynek-rondo, budowę „szkaradnej” galerii handlowej, która ma degradować centrum miasta i dobijać lokalnych przedsiębiorców. Widzowie dowiedzieli się, że Katowicami rządzi od lat ta sama ekipa, a były prezydent Piotr Uszok sprawił, że „Katowice są kojarzone z wieloma skandalicznymi inwestycjami”.
Marcin Krupa „politycznym kameleonem”

Wypomniano festiwal Serialis, na który miasto lekką ręką wydało milion złotych, zabudowę terenów zielonych: budowanie osiedli mieszkaniowych, propozycję budowy biurowców w parku na Muchowcu. Wreszcie przypomniano, że Marcin Krupa oraz Piotr Uszok wspierali kandydaturę Bronisława Komorowskiego na prezydenta RP. Krupę w TVP nazwano więc politycznym kameleonem, ponieważ dziś ma koalicję z PiS. Widzowie dowiedzieli się też, że Krupa cieszył się z tego, że w wyborach miał poparcie PiS, a dziś „ochoczo uczestniczy” w politycznych inicjatywach samorządowców kojarzonych z PO. To akurat nieprawda. Prezydent Katowic najczęściej stoi z boku i w przeciwieństwie do wielu samorządowców polityki PiS nie krytykuje.

Ten fragment i cała opowieść o tym, jak rządzone są Katowice, dowodzi, że w tym programie nie chodziło o budowę nowego stadionu. To wiadomość dla Marcina Krupy, i nie tylko. Posłem z Katowic jest premier Mateusz Morawiecki. Prezydent Katowic ma z nim dobre relacje, premier obiecał tu parę inwestycji. W PiS trwa walka o wpływy. Bezpośrednio w premiera uderzyć jest trudno. Łatwiej wziąć na celownik jego politycznych sojuszników w terenie.

