
Platforma wybiera kandydata na prezydenta
22 listopada 2019 | 13:02

Małgorzata Kidawa-Błońska i Jacek Jaśkowiak zmierzą się w partyjnych prawyborach. W piątek dostali rekomendację władz PO.

Decyzję ogłosił Grzegorz Schetyna po piątkowym zarządzie krajowym. Kidawa-Błońska długo pozostawała bez konkurencji, Jaśkowiak – prezydent Poznania – ogłosił start dopiero w środę, kilka godzin przed publiczną deklaracją do siedziby PO dotarło jego zgłoszenie. Ruch mocno zaskoczył polityków Platformy.

W piątek Schetyna wystąpił na krótkiej konferencji z dwójką kandydatów, mówił, że to wielcy patrioci, że są wspaniali i najlepsi. On sam zaś jest dumny, szczęśliwy, przekonany, że w maju kandydat PO wygra prezydenturę.

Mówili też rekomendowani. Małgorzata Kidawa-Błońska m.in. o tym, jak bardzo się cieszy i dziękuje ludziom z tramwajów, autobusów, ulic, którzy mówili „proszę startować”. Uznała też, że rywalizacja między kobietą i mężczyzną to „bardzo ciekawe rozwiązanie”.

Jaśkowiak dziękował samorządowcom, którzy popierali jego aspiracje. Mówił, że uczynił Poznań miastem dla wszystkich, tak samo będzie z Polską.

Kandydaci rozjadą się po kraju, będą zachęcać do głosowania na spotkaniach z lokalnymi działaczami PO. Publiczna debata jest planowana na 7 grudnia, tydzień później kandydata wskaże konwencja krajowa partii.

