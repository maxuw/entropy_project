
Sprzęt WOŚP uratował jego syna, więc co roku licytuje Złote Serduszko. Ma ich już siedem
25 stycznia 2020 | 19:46

Jarosław Peczka, właściciel firmy Bio-Gen, od kilku lat licytuje Złote Serduszka WOŚP i już drugi rok z rzędu je wygrywa. Na zdjęciu z Ewą Kaniowicz, prezes firmy. (Fot. Marcin Stępień / Agencja Gazeta)
Gdyby nie sprzęt zakupiony przez WOŚP, życie jego rodziny mogłoby wyglądać zupełnie inaczej. Dziś, spłacając ten dług wdzięczności, wspiera fundację Jurka Owsiaka. Na jej rzecz Jarosław Peczka, właściciel łódzkiej firmy Bio-Gen, przekazał już ponad 2,5 mln zł, a za Złote Serduszko nr 1 zapłacił rekordową kwotę.

Chcesz dostawać mailem serwis z najważniejszymi informacjami z Łodzi? Zapisz się na nasz bezpłatny newsletter.

W rodzinie Jarosława i Agnieszki Peczków finał Wielkiej Orkiestry Świątecznej Pomocy od zawsze był dniem pełnym radości. Kiedy ich syn Miłosz miał pół roku, wylicytowali misia wartego 30 zł. Zapłacili za niego ponad 30 razy więcej. Jak mówią, nie liczyły się wtedy pieniądze, ale zabawa i przede wszystkim - zrobienie czegoś dobrego.

Ale tak naprawdę historia ta zaczyna się w 2012 r. Wtedy, gdy zaczęły się poważne problemy zdrowotne niespełna czteroletniego wówczas Miłosza.

- Nasz syn od zawsze miał problemy z alergią. Miewał też podpuchnięte oczy. Chodziliśmy do różnych lekarzy, ale nie widzieli w tym nic niezwykłego. Pani alergolog stwierdziła, żebyśmy się tym nie przejmowali. Mówiła, że z czasem trzeba będzie zacząć odczulanie albo po prostu samo przejdzie - wspomina Jarosław Peczka.
Złote Serduszko WOŚP z numerem 1 wylicytowała łódzka firma Bio-Gen
Czytaj także:
WOŚP 2020. Najdroższe Złote Serduszko, warte ćwierć miliona złotych, jedzie do Łodzi

W końcu jednak poradzono im, aby zrobili dziecku podstawowe badania, m.in. analizę moczu. Wynik był niepokojący. Znaleziono w nim białko w wysokim stężeniu. Rodzice wiedzieli, że to zły objaw. To samo powiedziała pediatra, z którą się konsultowali. Kazała natychmiast powtórzyć badania. "Miejmy nadzieję, że to pomyłka" - powiedziała.
Sprzęt WOŚP uratował chłopca

Wynik powtórzonego badania był znacznie gorszy. Poziom białka w moczu wzrósł pięciokrotnie, do tysiąca jednostek. Miłosz trafił do szpitala. Diagnoza - zespół nerczycowy.

- Jego stan był bardzo poważny. W organizmie zbierało się nie tylko białko, ale również woda. Groziło mu niedotlenienie mózgu, utrata nerek - opowiada Jarosław Peczka. W jego oczach na samo wspomnienie pojawiają się łzy. - To był tak naprawdę ostatni moment na reakcję - dopowiada.

Kolejne trzy lata były dla rodziny bardzo trudne. Powtarzające się wizyty w szpitalach, konsultacje lekarskie, badania. Po tym czasie stan chłopca zaczął się jednak polepszać. Udało się wyjść na prostą.

Przez cały ten czas jedna rzecz zwracała uwagę rodziców. - Na jaki oddział nie trafiliśmy, okazywało się, że sprzęt, który pomagał naszemu synowi, pochodził głównie z WOŚP. Wszędzie widzieliśmy czerwone serduszko. Kiedy stan Miłosza się poprawił, zrozumiałem, że mamy wobec Orkiestry ogromny dług wdzięczności - mówi Jarosław Peczka.
Siedem Złotych Serduszek WOŚP dla łódzkiego Bio-Genu

Jak spłacić taki dług wdzięczności? Państwo Peczkowie postanowili wykorzystać możliwości, jakie mają jako właściciele Bio-Genu, wiodącej na rynku firmy produkującej preparaty dla zwierząt oraz wykorzystywane w rolnictwie i ogrodnictwie, opierające się na żywych kulturach bakterii. Od 2012 r. co roku biorą udział w licytacji najbardziej hojnych darczyńców WOŚP. W tym momencie w kolekcji firmy jest jedna Złota Karta Telefoniczna za 2016 r. i siedem Złotych Serduszek WOŚP. Dwa z nich - za 2019 i 2020 r. - są wyjątkowe, bo to te z numerem pierwszym.

- Największe emocje odczuwaliśmy w tamtym roku - przyznaje właściciel firmy. O Złote Serduszko walczyli wtedy z Romanem Roszkiewiczem, przedsiębiorcą z Wielkopolski, który również od lat wspiera fundację Jurka Owsiaka. - Wiedziałem mniej więcej, czego mogę oczekiwać po panu Romanie, bo kilka razy już na tym polu ze sobą konkurowaliśmy. Wiedziałem, że to nie jest łatwy zawodnik. Walczyliśmy do samego końca i do samego końca nie byłem pewny, czy czasem nie wyskoczy z jakąś niespodzianką - opowiada Jarosław Peczka. Ale nie, udało się. Po raz pierwszy Złote Serduszko z numerem pierwszym zdobyła firma Bio-Gen z siedzibą w Łodzi. Wylicytowana przez nią cena była rekordowo wysoka - za symbol WOŚP państwo Peczkowie zapłacili wtedy 1,2 mln zł.

Drugie Złote Serduszko z numerem pierwszym firma Bio-Gen wylicytowała podczas 28. Finału WOŚP. Zapłaciła za nie 250 tys. zł.
Emocje nie tylko dla właścicieli firmy

Licytowanie Złotych Serduszek WOŚP stało się tradycją nie tylko dla rodziców 11-letniego już Miłosza, ale również dla ich pracowników. Jak opowiada prezes firmy Ewa Kaniowicz, tegoroczną licytację od rana wszyscy śledzili z zapartym tchem przed komputerem.

- Po sukcesie z tamtego roku trzymaliśmy kciuki, żeby to pierwsze Złote Serduszko znów trafiło do nas - zaznacza. Przekonuje, że sposób wydania tak ogromnych pieniędzy nie budzi żalu ani zawiści pracowników. - W poniedziałek na miejskim profilu opublikowano informację, że nasza firma wygrała Złote Serduszko z numerem pierwszym. W komentarzach pojawiały się pytania, co na to pracownicy. Nikt z tego powodu nie ma pretensji. Każdy wie, że dzięki wsparciu WOŚP jest szansa uratować niejedno życie - podkreśla.

- Doświadczenie choroby Miłosza motywuje nas do działania, bo wiemy, że z tych pieniędzy może skorzystać ktoś inny, kto jest w takiej sytuacji jak my kilka lat temu - podkreśla Jarosław Peczka.
Państwo Peczkowie odpowiedzialni społecznie

Pomoc fundacji Jurka Owsiaka to niejedyna forma wsparcia potrzebujących, na jaką decydują się właściciele Bio-Genu. Z ich pomocy skorzystały już m.in. schroniska dla zwierząt i osoby w potrzebie, którym pieniądze przekazali anonimowo. W ich działaniach szczególnie ważne miejsce ciągle zajmują jednak akcje na rzecz dzieci.

W czerwcu 2018 r. firma współorganizowała mecz "Gwiazdy siatkówki" w łódzkiej Atlas Arenie, który jednocześnie rozpoczął skierowany do najmłodszych program "Graj o siebie". W jego ramach wybitni siatkarze, m.in. Andrea Anastasi oraz Stephane Antiga, odwiedzali szpitale i szkoły, w których opowiadali dzieciom i młodzieży, jak ważny jest zdrowy tryb życia i wiara w siebie. W tym roku projekt będzie kontynuowany, ale ambasadorami będą polscy szczypiorniści - Karol Bielecki, Sławomir Szmal i Grzegorz Tkaczyk.

- Kluczową osobą był dla nas Karol Bielecki, który będąc w szczytowej formie, stracił oko. Większość osób stwierdziła, że to zakończy jego karierę, a tymczasem znalazł w sobie odwagę, siłę. Stwierdził, że się nie podda - argumentuje Jarosław Peczka. - Okazuje się, że bez jednego oka można osiągnąć więcej niż z dwoma. Ludzie ciągle narzekają, a trzeba się uśmiechać i robić swoje, bo są tacy, którzy mają gorzej. I to chcemy przekazać dzieciakom - podkreśla.
Po co im to wszystko?

Filozofia państwa Peczków jest prosta: jeśli coś masz, podziel się tym, bo w biznesie nie chodzi tylko o zysk, ale też o to, żeby zrobić coś dobrego.

- To jest trochę jak z prezentami. Wielką frajdą jest dostać prezent, ale jeszcze większą dać go i widzieć, jak ktoś się nim cieszy. Za pieniądze, które przekazujemy, moglibyśmy sobie oczywiście kupić coś, co dałoby nam radość. Ja lubię samochody, lubię jeździć na wakacje. Ale zobaczyć uśmiech ludzi - to dużo cenniejsze - przekonuje, samemu się uśmiechając.

Tego też uczą swoje dzieci, choćby przy okazji finału WOŚP. - Nasze dzieciaki, Miłosz i Liwia, zawsze licytują coś dla siebie. Mają oszczędności w skarbonkach i te pieniądze wykorzystują. To nie muszą być duże kwoty. Chodzi o to, żeby poczuli, że coś trzeba dać od siebie - tłumaczy właściciel firmy.

W tym całym pomaganiu ważna jest też wrażliwość. Od kilku lat Jarosław Peczka nie czyta listów z prośbą o pomoc, które przychodzą na jego skrzynkę mailową. Jak mówi, nie potrafi przejść obok nich obojętnie, a wie, że nie jest w stanie zbawić całego świata. - Ja jestem beksa. W biznesie potrafię być twardy, ale jeśli chodzi o emocje czysto ludzkie, jestem miękki. Dlatego cieszę się, że w podejmowaniu decyzji, komu należy pomóc najpierw, wyręczają mnie takie osoby jak Jurek Owsiak czy moja żona - mówi.
WOŚP 2020 w Łodzi. Tomasz, Mirosław, Klaudia I Łukasz Karaudowie w sobotę, 11 stycznia, organizują koncert na rzecz Wielkiej Orkiestry Świątecznej Pomocy. Dzień przed 28. Finałem WOŚP

Wrażliwość na ludzkie cierpienie oraz chęć pomocy i działania, jak się okazuje, mają w biznesie bardzo wymierne skutki i zwyczajnie się opłacają. Bio-Gen jest tego najlepszym przykładem, bo w branży słynie ze swojej dobroczynności.

- Czasem na spotkaniach podchodzą do nas osoby z innych firm, z którymi na co dzień rywalizujemy, i mówią, że to świetnie, że tak pomagamy. Okazuje się, że co roku podczas licytacji kibicują nam, żebyśmy to my wygrali Złote Serduszko - opowiada Jarosław Peczka.

Dobroczynność to też "lep" na klientów.

- W 2019 r. mieliśmy co najmniej dwóch kontrahentów, którzy współpracowali z kimś innym, ale gdy usłyszeli o naszych działaniach, o WOŚP i przekonali się, że nasze produkty są dobrej jakości, zdecydowali się nawiązać współpracę - podkreśla właściciel firmy. - Chodzi o filozofię: jeśli mogę wspierać kogoś, kto oprócz biznesu robi coś dobrego, a produkt jest taki sam lub nawet lepszy, to dlaczego tego nie zrobić?
