Zmiany w Gdańskiej Karcie Mieszkańca za złotówkę
25 stycznia 2020 | 19:00

Z początkiem stycznia zmienił się sposób funkcjonowania Gdańskiej Karty Mieszkańca. Sposób na zdobycie zniżek, bezpłatnych wejść do instytucji kultury czy obiektów sportowych oraz rabatów np. do restauracji będzie dostępny dla większej liczby mieszkańców.

Karta Mieszkańca to gdański projekt, który od 2017 roku cieszy się wśród gdańszczan i gdańszczanek coraz większą popularnością. Za symboliczną złotówkę każda osoba mieszkająca w Gdańsku może korzystać ze zniżek na usługi publiczne i komercyjne oraz z darmowych wejść do rozmaitych miejskich instytucji (o szczegółach w dalszej części tekstu).

Z roku na rok oferta jest coraz bogatsza i możliwości korzystania z karty cały czas się rozwijają. Idea rozpoczęcia projektu była prosta: wzbudzenie większego zainteresowania ofertą kulturalno-oświatową miasta, jak też zwiększenie samej identyfikacji mieszkańców z Gdańskiem. W pierwszym tygodniu funkcjonowania karty wnioski o jej wydanie złożyło 25 tys. mieszkańców. Funkcjonowanie karty koordynuje Gdańska Organizacja Turystyczna. Po rozpoczęciu projektu informowano, że najmłodszy mieszkaniec Gdańska, któremu wydano kartę, miał rok, najstarszy zaś 90 lat. Wraz z początkiem nowego roku w życie weszły kolejne, nowe zmiany dotyczące funkcjonowania karty.

– Gdańska Karta Mieszkańca to najlepszy, wręcz unikatowy produkt tego typu w skali kraju – mówi Aleksandra Dulkiewicz, prezydent Gdańska. – Dzięki karcie już blisko 230 tys. gdańszczanek i gdańszczan może w atrakcyjny i wygodny sposób korzystać z bogatej oferty obiektów i instytucji kultury, a 70 tys. dzieci w wieku szkolnym jeździ bezpłatnie autobusami i tramwajami. Po trzech latach funkcjonowania tego systemu możemy śmiało powiedzieć, że był to strzał w dziesiątkę. Poza tym jest to projekt bardzo dynamiczny i rozwojowy, o czym świadczą chociażby cyklicznie wprowadzane nowości – wskazuje Dulkiewicz.
Kto może dostać kartę?

Do tej pory kartę mogły wyrobić osoby nie tylko zameldowane w Gdańsku, ale również ci, którzy opłacają w mieście podatki lub media. Od stycznia tego roku grupa osób, która będzie mogła się cieszyć przywilejami posiadacza karty, będzie jeszcze większa.

Rozszerzona została bowiem liczba dokumentów, które można przedstawić do weryfikacji podczas zakładania konta i odbierania karty. Teraz można okazać np. umowę najmu lokalu czy akt notarialny potwierdzający posiadanie w Gdańsku nieruchomości (pełny zakres dokumentów dostępny jest na stronie www.jestemzgdanska.pl). Wprowadzony zostanie też okres weryfikacji ważności karty, aby lista posiadaczy był jak najbardziej aktualna. Karty wydane do końca ubiegłego roku nie podlegają weryfikacja przez trzy lata od momentu wydania, np. jeśli ktoś ma kartę od listopada 2017, ponownie o weryfikację uprawnień zostanie poproszony w listopadzie 2020. Jeżeli natomiast ktoś weryfikował kartę 1 stycznia lub później, okres jej ważności będzie zależny od dokumentu, który będzie przedstawiony we wniosku.

Co ważne, z początkiem tego roku dokumentem weryfikacyjnym przestaje być dowód osobisty, nawet jeśli został wydany w Gdańsku. W zamian można przedstawić właśnie zaświadczenie o zameldowaniu na pobyt stały lub czasowy (nie starsze niż 3 lata).
Nowy pakiet za złotówkę

W tym roku posiadacze Karty Mieszkańca nadal będą mogli skorzystać z 25 bezpłatnych wejść do obiektów kultury i sportu i zniżek np. w restauracjach. Jest również możliwość zbierania punktów promocyjnych i wygrania rejsu gdańskim oldtimerem. Przewidywane są oferty dla całych rodzin, młodzieży i seniorów. Aby cieszyć się nowym pakietem, konieczne jest dokonanie opłaty w wysokości 1 zł za pakiet mieszkańca. Można to zrobić gotówką w kilku punktach sprzedaży (gdzie również złożyć można wniosek bądź reklamację), np. w Urzędzie Miejskim w Gdańsku czy w zespołach obsługi mieszkańców przy ul. Partyzantów i Wilanowskiej lub w tunelu przy dworcu PKP. Złotówkę można wpłacić również online, logując się na swoje konto w portalu Jestem z Gdańska.

Pamiętać trzeba również, że przyznany do końca 2019 roku pakiet bezpłatnych przejazdów komunikacją miejską dla dzieci i młodzieży jest ważny do 30 września 2020. Nie ma konieczności dokonywania ponownej weryfikacji dokumentów, tzn. przedstawiania legitymacji szkolnej dziecka. Posiadacze karty nadal mogą korzystać też z aplikacji mobilnej, gdzie znajduje się aktualna lista oferty rabatowej. Co ważne, jeśli posiadacz karty w 2019 roku nie wykorzystał wszystkich bezpłatnych wejść, nie kumulują się one w roku 2020.

GOT informuje ponadto, że pracuje nad modułem partycypacji społecznej.

– Chcemy, aby wszyscy mieszkańcy Gdańska mieli łatwą możliwość wypowiadania się w sprawach ważnych dla miasta i dla społeczności. W związku z tym każda osoba, która doda do swojego konta pakiet na 2020 rok, może zostać zaproszona do udziału w badaniach dotyczących ww. kwestii. W związku z tym dokonaliśmy stosownych zmian w regulaminie oraz klauzuli informacyjnej. Wierzymy, że dzięki modułowi partycypacji społecznej każdy z nas będzie miał realny wpływ na to, co dzieje się w mieście – przekazuje Maciej Łabuda z GOT.
Pełna lista bezpłatnych wejść z Kartą Mieszkańca w roku 2020:

    Gdański Ogród Zoologiczny
    Mecz Lechii Gdańsk
    Mecz siatkarski Trefla Gdańsk
    Lodowisko Miejskie (w sezonie zimowym)
    Wieża Kościoła Mariackiego (bez przewodnika)
    Hevelianum
    Europejskie Centrum Solidarności
    Pływalnie Gdańskiego Ośrodka Sportu (jedno bezpłatne wejście na jeden basen spośród czterech dostępnych)
    Zwiedzanie Stadionu Energa Gdańsk
    Rejs tramwajem wodnym
    Muzeum Narodowe (jedno bezpłatne wejście do każdego oddziału)
    Muzeum Archeologiczne (jedno bezpłatne wejście do każdego oddziału)
    Muzeum Gdańska (jedno bezpłatne wejście do każdego oddziału):
    Muzeum Bursztynu
    Ratusz Głównego Miasta
    Dwór Artusa
    Dom Uphagena
    Wartownia nr 1 Westerplatte
    Twierdza Wisłoujście
    Muzeum Nauki Gdańskiej
    Muzeum Poczty Polskiej w Gdańsku


