
Planeta nie przetrwa niekończącego się wzrostu gospodarczego. Jak więc mierzyć sukces gospodarek?
25 stycznia 2020 | 10:13


- Wzrost gospodarczy oparty na eksploatacji zasobów to droga donikąd - przestrzegają uczestnicy szczytu w Davos. Przekonują, że na przejściu na zieloną stronę mocy też zyskamy, bo to nowe inwestycje i miejsca pracy.

Nowo zakupiony sweter zakładamy średnio siedem razy, smartfony zmieniamy średnio co trzy lata, a masa śmieci produkowanych dziennie przez każdego z nas sięga 2 kg.

- Żyjemy według modelu, który naszej planecie nigdy się nawet nie śnił. Wydobywamy zasoby, przetwarzamy je, używamy przez krótki czas, a potem wyrzucamy, nazywając odpadami - nakreśla Feike Sijbesma, szef holenderskiego koncernu chemicznego DSM. - To oczywiście cieszy ludzi, którzy stoją za produkcją dóbr, bo oni na tym modelu zarabiają. Nie zależy im, by go zmieniać, ale to jest nieuniknione, bo jeśli dalej będziemy działać w ten sposób, za 20 lat mikroplastik znajdziemy w całej konsumowanej przez nas żywności, a wszędobylskie foliówki po prostu nas zaduszą - porównuje.
Po miesiącach nieufności banki coraz życzliwszym okiem spoglądają na projekty wiatrowe i fotowoltaiczne. Nadszarpnięte przez nieskoordynowane ruchy polskich władz zaufanie wymagają jednak odbudowy. Pomogłoby gwarancje państwowego wsparcia dla OZE. Na zdjęciu: elektrownia słoneczne na polach pod wsią Rozłąki, 9 kwietnia 2017
Czytaj także:
Odwilż w OZE. Banki wracają do inwestowania w farmy wiatrowe i fotowoltaiczne

Na panelu o "kulturze jednorazowości" organizowanym na dobiegającym końca Światowym Forum Ekonomicznym w Davos biznesmenowi wtórował młody szwajcarski aktywista Dominik Waser, który przemawiał w imieniu młodzieży protestującej na ulicach w ramach ruchu Fridays for Future: - Musimy natychmiast i drastycznie obniżyć konsumpcjonizm, bo nasza planeta zmienia się w gigantyczny śmietnik. Recykling jest oczywistością, jednak dopóki będziemy używać rzeczy raz, po czym je wyrzucać, a firmy nadal będą nas do tego popychać, będzie coraz gorzej - wskazywał.
Nowa miara sukcesu

W ostatnim roku wiele wiodących firm z różnych sektorów poczyniło deklaracje dotyczące redukcji emisji gazów cieplarnianych oraz produkcji odpadów.

Tylko w ostatnich dniach Microsoft ogłosił zamiar całkowitego wyeliminowania śladu węglowego związanego ze swoją działalnością do 2030 roku. Szef Black Rock, największego funduszu inwestycyjnego na świecie, zdecydował, że jego firma nie będzie już wspierać inwestycji opartych na paliwach kopalnych, a swoją decyzję motywuje zmianami klimatycznymi, które jego zdaniem zmieniły rzeczywistość rynkową. Bezpośrednie umowy na sprzedaż energii z polskich farm wiatrowych podpisali m.in. Mercedes, Signify czy Kampania Piwowarska.

Accor za dwa lata chce całkowicie usunąć plastikowe przedmioty jednorazowego użytku ze swoich hoteli. Wielorazowe woreczki na świeże produkty wprowadziły sieci Lidl czy Carrefour.

Część tych zmian wymusiła polityka, chociażby unijna. Przepisy wymagają od biznesu produktów o coraz większej trwałości, zużywania przy ich wytwarzaniu większej ilości surowców pozyskanych z odpadów, preferują czyste i mniej emisyjne źródła wytwórcze. Do tego dochodzi presja klientów, którzy oczekują zrównoważonych produktów i usług. Przedsiębiorcy stoją u progu dużych zmian.

Jennifer Morgan, dyrektor wykonawcza Greenpeace: - Biznes - choć na razie dość nieśmiało - zaczyna rozumieć konieczność zmiany modelu rozwoju gospodarczego definiowanego przez krótkoterminowy wzrost wartości dla akcjonariuszy. Od lat 70. ten czynnik lansuje się jako miarę sukcesu, ale dziś mamy wiele dowodów na to, że ten model już się załamał. Mam nadzieję, że zostanie on uzupełniony o inne czynniki, takie jak wpływ na środowisko czy zdrowe podejście do wartości pracy.
Prezydent USA Donald Trump podczas szczytu w Davos, Szwajcaria 21 stycznia 2020
Czytaj także:
Davos. Trump neguje zmiany klimatyczne. Naukowców, którzy przed nimi ostrzegają, nazwał "wczorajszymi wróżbitami"

Podobnym poglądem podzielił się kilka dni temu Steen Jakobsen, główny ekonomista Saxo Banku. - Staje się coraz bardziej jasne, że nasze systemy rozliczeniowe i wskaźniki wzrostu gospodarczego nie są w stanie zmierzyć ogólnych kosztów naszej działalności, o ile nie uwzględnimy długoterminowego wyczerpania zasobów czy też szkód dla środowiska naturalnego - napisał w prognozie na 2020 rok.

Próby opisania stanu gospodarki na podstawie wskaźnika innego niż PKB trwają od dawna. Póki co jednak nie odnaleziono bardziej precyzyjnego miernika. - PKB nie jest złe, ale analizuje podaż, nie dobrobyt. Nie uwzględnia m.in. nierówności czy czynników nieprodukcyjnych - wyjaśniał "Wyborczej" Marek Lachowicz, kierownik Zespołu Makroekonomii Polskiego Instytutu Ekonomicznego. Na razie bardziej precyzyjnego miernika nikt nie zaproponował.
Zielone inwestycje

Czy kryzys klimatyczny wpłynie na definiowanie sukcesu? Jak przekonują autorzy raportu IPCC podsumowującego zmiany klimatu, emisje CO2 muszą osiągnąć poziom zerowy do połowy stulecia, byśmy byli w stanie przyhamować najdrastyczniejsze skutki wzrostu średniej temperatury na Ziemi. Ten cel zdaniem ekspertów może zająć miejsce rosnącej konsumpcji występującej dotąd w roli koła zamachowego gospodarki. 

- Być może PKB nadal pozostanie parametrem wzrostu, ale na końcu zawsze już będzie to "zero", do którego nie dojdziemy poprzez nieustanne bogacenie się, bo ziemia tego nie wytrzyma. Możemy do niego dojść tylko poprzez umiejętność dzielenia zasobów, do czego potrzeba wykorzystania nowych rozwiązań na masową skalę, nie tylko technologicznych, ale i społecznych - przekonywał w Davos Bastien Girod, szwajcarski parlamentarzysta z partii Zielonych. - Nie obawiajmy się jednak - redukcja emisji do zera będzie tak ogromnym przedsięwzięciem, że w ciągu 10-20 lat uruchomi olbrzymie inwestycje w zieloną gospodarkę, które zagwarantują miejsca pracy - dodał. 

