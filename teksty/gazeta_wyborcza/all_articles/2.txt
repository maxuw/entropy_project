Oddali portfel z kartami i tysiącem euro
26 grudnia 2019 | 17:15


Małżeństwo z Sulechowa znalazło portfel z kartami bankomatowymi i dużą ilością gotówki. Nie zastanawiali się długo, zgubę zanieśli policjantom.

- To postawa godna naśladowania. Małżeństwu należą się słowa uznania - nie ma wątpliwości sierżant Arkadiusz Szlachetko z komendy powiatowej w Żaganiu.

Taką postawą wykazało się starsze małżeństwo z Sulechowa. Małżonkowie znaleźli na ulicy w Żaganiu portfel. W środku były dokumenty, karty bankomatowe i ponad tysiąc euro. Bez chwili zastanowienia postanowili go przynieść do komendy policji w Żaganiu.

- Oświadczyli, że chcą, aby portfel z zawartością trafił do właściciela. Byli zmartwieni faktem, że ktoś przed świętami zgubił pieniądze i nie będzie miał środków do życia - mówi sierżant Szlachetko.

Pieniądze wróciły do właściciela.

