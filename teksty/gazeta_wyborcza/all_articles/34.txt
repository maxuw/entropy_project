
Jest karnawał, więc przebierańcy będą spacerować po ulicy
24 stycznia 2020 | 19:01

XVI Jurajski Przegląd Grup Kolędniczych 'Herody 2012' w Przyrowie (Fot. Grzegorz Skowronek / AG)
Barwny korowód turoni, misiów, herodów, marszałków, cyganek i innych niezwykłych postaci będzie można zobaczyć w niedzielę, 26 stycznia w Niegowie. Będą to uczestnicy XXIII Jurajskiego Przeglądu Grup Kolędniczych "Herody 2020".

To doroczna impreza organizowana przez Regionalny Ośrodek Kultury w Częstochowie. W ostatnich latach gospodarzem przeglądu, kierowanego do autentycznych i rekonstruowanych grup kolędniczych z terenu Jury, jest gmina Niegowa (pow. myszkowski). W tym roku zgłosiło się sześć takich grup. W niedzielę, 26 stycznia najpierw zaprezentują się w korowodzie, który wyruszy o godz. 12.30 spod siedziby Krakowskiego Banku Spółdzielczego (ul. Bankowa 22). Potem wystąpią w sali widowiskowej Gminnego Ośrodka Kultury – początek o godz. 13, wstęp wolny.

XVII Jurajski Przegląd Grup Kolędniczych 'Herody 2014' w CielętnikachXVII Jurajski Przegląd Grup Kolędniczych 'Herody 2014' w Cielętnikach Fot. Sławomir Jodłowski / ROK

Występujących oceni jury składające się z etnografów i folklorystów. Laureaci otrzymają nagrody finansowe. Podczas konkursu zostanie również wyłoniona grupa, która dostanie nominację do udziału w Góralskim Karnawale w Bukowinie Tatrzańskiej.

Jak podkreślają organizatorzy, celem przeglądu jest pokazanie bogactwa form kolędniczych i ostatkowych, propagowanie specyfiki obrzędowości związanej z Bożym Narodzeniem, integracja pokoleń.
