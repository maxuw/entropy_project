Wiemy, dlaczego radny nie zobaczy kart z wyboru wicemarszałka
23 stycznia 2020 | 09:10

Prawnik z Urzędu Marszałkowskiego w Kielcach podtrzymuje stanowisko większości radnych wojewódzkich. Nie widzi podstaw, by opozycyjni radni z Polskiego Stronnictwa Ludowego przejrzeli karty do głosowania na wicemarszałka województwa.

Choć minął już ponad miesiąc od wyboru Marka Bogusławskiego na wicemarszałka, tamta sesja sejmiku jest wciąż głośno komentowana. Rządzącemu województwem PiS wicemarszałka udało się wybrać podczas trzeciej sesji, wcześniej Bogusławski otrzymywał zbyt mało głosów.

Z naszych informacji wynika, że radni PiS przed sesją 20 grudnia otrzymali polecenie, by znaczyć karty. Na odwrocie każdy z nich miał wpisać numer z listy porządkowej. O sprawie napisaliśmy 23 grudnia.
PiS nie dementuje

Z zapytaniem w sprawie znaczonych kart podczas sesji sejmiku w poniedziałek 20 stycznia wystąpił Andrzej Swajda, szef klubu PSL. Już wcześniej wystąpił do Kancelarii Sejmiku, by przejrzeć karty, ale nie uzyskał zgody.
20 grudnia 2019, nadzwyczajna sesja sejmiku. Renata Janik, Marek Bogusławski i Marek Jońca
Czytaj także:
Dzięki opozycji PiS ma wicemarszałka. "Sami się do nas zgłosili"

Również podczas sejmiku większość radnych była przeciwna przeglądaniu kart, więc uchwała nie przeszła. 13 osób było przeciwko, to radni PiS. Pięcioro radnych wstrzymało się od głosu. 10 zagłosowało za przejrzeniem kart, wśród nich radny PiS Janusz Koza. Jak informowaliśmy, na sesji 20 grudnia jako jeden z nielicznych radnych z tego klubu nie zgodził się na znaczenie kart.

Choć podczas ostatniej sesji radny Swajda głośno mówił o tym, że karty mogły być znaczone, nikt z PiS nie zdementował tej informacji.
Prawnik nie widzi możliwości

Ostatnio Swajda otrzymał opinię prawną przygotowaną przez Piotra Świerczyńskiego, radcę prawnego z Urzędu Marszałkowskiego. Nie widzi on możliwości udostępnienia radnym PSL kart.

Prawnik napisał, że karty należą do kategorii "dokumentów szczególnego przeznaczenia". "Zarówno przed głosowaniem, jak i po głosowaniu, dostęp do nich ma jedynie ściśle ograniczony krąg osób" - wyjaśnia. I dodaje, że nad przebiegiem głosowania czuwa wybrana przez sejmik komisja skrutacyjna. Już po zakończonym głosowaniu komisja zabezpiecza karty w kopercie, którą opieczętowuje.

A potem komisja skrutacyjna zostanie rozwiązana, "w związku z czym brak jest organu, który mógłby odbezpieczyć zabezpieczoną kopertę i umożliwić wgląd w jej zawartość" - wyjaśnia Piotr Świerczyński.

Zwraca uwagę, że nadzór nad wyborem wicemarszałka ma wojewoda świętokrzyski, a otwarcie zabezpieczonej kontroli mogłoby "udaremnić skuteczną kontrolę".

