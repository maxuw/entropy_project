Prezydent Hołownia, prezydentka Tokarczuk
7 listopada 2019 | 17:19

Donald Tusk nie startuje, więc karuzela z nazwiskami kręci się jeszcze szybciej. Kto zamiast? Kidawa, Kosiniak, a może Bodnar, Hołownia lub Tokarczuk? WSZYSTKIE STRONY. Opinie tygodnia przegląda dla Was Grzegorz Wysocki*

Pomysł z noblistką podsuwa pan Włodzimierz Ptasiński, 77-letni czytelnik „Polityki” (tygodnikowi jest wierny od 1958 roku), w liście do redakcji. „Wystarczy, że będzie powtarzać to, co tak mądrze i pięknie mówi w swych wywiadach i na spotkaniach z czytelnikami. O obywatelskich swobodach, wyrozumiałości dla odmienności, szacunku dla drugiego człowieka” − przekonuje pan Włodzimierz, którego zdaniem tylko Tokarczuk („postać charyzmatyczna i wybitna”) jest „zdolna posłać Andrzeja Dudę na zieloną trawkę”.

Czytelnik „Polityki” uważa, że atutem pisarki jest również dotarcie do młodych wyborców. „Wynotowałem z rocznika statystycznego: w wieku 20-40 lat mamy mniej więcej po 6 mln kobiet i mężczyzn. Dla idei pani Olgi to źródło obfitości”.

Zapisz się na opiniowy newsletter "Wyborczej". Dostaniesz go co piątek

Kto śledzi uważnie dyskusję o feminatywach (kolejną jej odsłonę), zwróci od razu uwagę, że list w „Polityce” zatytułowany jest: „Tokarczuk na prezydenta!”, a nie „na prezydentkę”. Być może redaktorzy (i redaktorki) tygodnika wzięli dosłownie słowa Adriany Rozwadowskiej („Gazeta Wyborcza”), która w tekście „Mam dość żeńskich końcówek” pisała: „Dziennikarstwo jest nieprzewidywalne, ale jedno w życiu dziennikarki jest nieuniknione: jakkolwiek się narobisz, naczytasz, nariserczujesz, nadzwonisz, naredagujesz − jeśli użyjesz żeńskiej końcówki – przepadłaś!”.

Dziennikarka deklaruje, że dalej będzie używać „czytelników i czytelniczek” oraz „pracowników i pracownic”, choć jednocześnie dziwi się, że musi się w ogóle zajmować tym tematem w 2019 roku: „Zamiast pisać o minimalnym dochodzie gwarantowanym − czołowym obecnie pomyśle na grożące nam bezrobocie technologiczne − prawach pracowniczych osób zarabiających przez platformy czy przekładającej się na warunki pracy Polaków i Polek indolencji Państwowej Inspekcji Pracy, piszę o żeńskich końcówkach”.

Temat końcówek – a konkretnie chamskiego i niewartego cytowania bluzgu Dominika Tarczyńskiego w odpowiedzi na „gościnię” użytą przez Magdalenę Biejat, posłankę Razem – podjęła również w felietonie Kataryna ("Do Rzeczy"). Choć publicystka przyznaje, że nie jest wielką fanką „feministycznych eksperymentów na języku polskim”, to jednocześnie nie ma nic przeciwko tym, którzy chcą się nazywać np. „gością”. „Jeśli ktoś ma z tym problem tak wielki, że traci z tego powodu panowanie nad sobą, to musi być z nim naprawdę źle” − pisze Kataryna.

Publicystka zauważa, że atak Tarczyńskiego na Biejat „nie doczekał się żadnej reakcji któregoś z ważniejszych polityków PiS”, o przeprosinach ze strony samego posła nie wspominając: „można więc przyjąć, że partii Jarosława Kaczyńskiego albo nie przeszkadza słowny damski bokser, albo nie ma już nad nim żadnej kontroli”.


Wróćmy jednak do prezydentki-noblistki, która jest okładkową bohaterką najnowszego „Do Rzeczy”: „Niestrawna dieta Olgi Tokarczuk. Co nam serwuje nowa noblistka”. Menu prześwietla Krzysztof Masłoń, który – jak łatwo odgadnąć – zdecydowanie kandydatury Tokarczuk by nie poparł. Zwłaszcza że „w tym, co pisze Tokarczuk, nie-Polacy są ważniejsi od Polaków, niekatolicy od katolików, a zwierzęta od ludzi”.

Co jeszcze? Masłoń pisze o noblistce per „Towarzyszko Olgo!”, sukces „Ksiąg Jakubowych” wyjaśnia tym, że „generalnie wraz z wolnością zawitała w nasze granice moda na noszenie Żydów na rękach”, a do tego – o zgrozo! − ujawnia (by nie rzec: denuncjuje), że ładnych kilkanaście lat temu w Szwecji bankietował wspólnie z Tokarczuk i spożywali „wyłącznie wspaniałe ryby, głównie wędzone”. Co na to Akademia Szwedzka? Czy nie powinna autorce „Biegunów” odebrać nagrody?

Wątki polityczne prawie się nie pojawiają w zapisie spotkania z Olgą Tokarczuk (pytania zadawała publika Festiwalu Conrada pod wodzą Michała Pawła Markowskiego), który publikuje najnowszy „Tygodnik Powszechny”. Ale na sam koniec pada pytanie pani Stanisławy o to, co z tą Polską? „Co będzie z Polską, zależy od nas. Tworzymy jej rzeczywistość w każdym momencie naszego życia, nie tylko głosując, ale dokonując drobnych wyborów, zamawiając jedzenie w restauracji albo wyrażając sympatię do innych” − odpowiedziała noblistka dyplomatycznie. Świadomy unik, a może pierwsze przymiarki do bycia prezydentką wszystkich Polaków (i Polek).

A skoro o zwierzętach i zamówieniach w restauracji mowa, możemy płynnie przejść do kolejnego możliwego (tudzież wyobrażonego) kandydata na prezydenta – Szymona Hołowni, autora m.in. sugestywnych „Boskich zwierząt” i felietonisty „Tygodnika Powszechnego”. W najnowszym numerze publicysta ponownie sieje wege-propagandę i m.in. polemizuje z poglądem, że przecież Pan Bóg pozwolił jeść mięso.

„Pozwolił. Ale nigdzie nie nakazał. Nakazał za to mieć oczy otwarte na potrzeby bliźniego, w tym więc i tego, kogo moje rozpasane do trzech posiłków dziennie mięsożerstwo realnie zabija (bo zabiera mu wodę, ziemię, powietrze). To więc, co było w pełni moralne tysiąc czy nawet dwieście lat temu, w kontekście innych czasów moralnym już wcale być nie musi” - wyjaśnia.

A skąd w ogóle pomysł, że walczący z mięsożercami Hołownia miałby wystartować na Prezydenta RP? Podobno jeden z biznesmenów opłacił badanie focusowe, by sprawdzić, jak 43-letni katolicki pisarz jest postrzegany „w kontekście kandydata na lidera politycznego”. „Nieoficjalnie mówi się, że Hołownia miałby wystąpić w charakterze 'inteligenckiego Kukiza'. (…) A więc w pierwszej turze zmobilizować wyborców, którzy normalnie zostaliby w domu, a w drugiej turze przekazać swoje głosy na rzecz innego kandydata – w tym przypadku startującego przeciwko Dudzie” - donosi najnowszy „Wprost”.

Z kolei Jerzy Baczyński, naczelny „Polityki”, we wstępniaku „Kto na Dudę?” pisze: „Na Lewicy zgłaszany wcześniej Robert Biedroń tak zepsuł swój wizerunek, że w sondażach bez trudu przeskakuje go niezgłaszany Adrian Zandberg. Świetnym kandydatem (gdyby się zgodził) byłby dla Lewicy, a może i całej centrolewicy, Adam Bodnar”.

Gdy kilka miesięcy temu pytałem o to samego RPO, unikał odpowiedzi: „ Nic mi na ten temat nie wiadomo. Nie wybieram się do polityki. Kadencja rzecznika kończy się we wrześniu 2020 r.”. I jeszcze: „ Na pewno w dalszym ciągu będę zaangażowany w życie publiczne, lecz nie przesądzam, w jakiej formie albo czy np. najpierw nie zrobię sobie dłuższej przerwy. Naprawdę tego nie wiem. I na tym koniec, tyle mam do powiedzenia w tej sprawie”.

Na pomoc przywołałem nawet panią Teresę, która pisała wtedy (sierpień 2019) w liście do tygodnika „Przegląd”: „Mój kandydat na prezydenta to Adam Bodnar, bo zna i rozumie prawo. Na strażnika konstytucji nadaje się lepiej niż lekarz [chodzi o Arłukowicza]”. Co na to Bodnar? „Jest mi niezmiernie miło, że jestem doceniany przez obywateli i że jestem uznawany za dobrego strażnika wartości konstytucyjnych, lecz powtarzam: nigdzie się nie wybieram”.

W ostatnich wydaniach dzienników i tygodników z wszystkich stron doliczyłem się – na oko – kilku setek tekstów poświęconych Dudzie, Tuskowi, Kidawie-Błońskiej i innym potencalnym kandydatom na prezydenta. Skupiam się tu na opcjach bardziej nieprzewidywalnych, bo – szczerze – ze zdecydowanej większości tych castingowych tekstów potwornie wieje nudą.

Jeszcze z ciekawostek – w najnowszym „Do Rzeczy” Rafał Ziemkiewicz broni Schetyny jako kandydata najlepszego z najgorszych, a w poprzednim wydaniu tygodnika Piotr Semka krytykował Małgorzatę Kidawę-Błońską: „Formuła dobrej, szlachetnej pani przytulającej nieszczęśliwe kobiety z ludu kiepsko się sprzedała”. Mocno bije również Andrzej Stankiewicz („Tygodnik Powszechny”): „Lidera PO nie interesuje to, kto będzie kandydatem jego partii na prezydenta. Nie interesuje go nawet to, kto będzie prezydentem. Walczy wyłącznie o zachowanie stanowiska”.

Natomiast Tomasz Lis jest już myślami przy wyborach prezydenta, tyle że Stanów Zjednoczonych. Co oczywiście nie oznacza, że zapomniał o PiS-ie. Zwłaszcza że wybory w USA traktuje jako trzecią turę polskich wyborów prezydenckich. „Jest dość prawdopodobne, że i w polskich, i w amerykańskich wyborach prezydenckich wystartuje Donald. Ktoś, kto dobrze życzy Polsce w tych pierwszych, będzie głosował na Donalda, w tych drugich – wręcz przeciwnie” - pisał w poniedziałkowym „Newsweeku”.

Jest już więcej niż pewne, że Polacy w wyborach prezydenckich nie będą mogli głosować na żadnego Donalda.
