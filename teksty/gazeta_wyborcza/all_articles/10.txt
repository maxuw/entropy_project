
Budżet Krakowa. Radni przeciw prezydentowi?
18 grudnia 2019 | 06:00

Choć Jacek Majchrowski alarmował, że przyszłoroczny budżet jest bardzo napięty, radni złożyli do niego poprawki o wartości ponad 400 mln zł. Prezydent uwzględnił tylko część z nich.

W środę 18 stycznia krakowscy radni będą głosować nad projektem przyszłorocznego budżetu miasta. Do ostatniej chwili może się ważyć, kto jak zagłosuję, bo po raz pierwszy mamy sytuację, w której żaden z klubów nie jest zadowolony z tego, jakie zadania prezydent ujął w budżecie i ile pieniędzy na nie przeznaczył.

Rozważany jest nawet taki wariant, że radni przyjmą wszystkie swoje poprawki, a prezydent będzie się musiał potem martwić, jak je sfinansować (takie antyprezydenckie porozumienie ponad podziałami politycznymi zadziałało już na komisji budżetowej, która negatywnie zaopiniowała projekt budżetu na przyszły rok, a pozytywnie oceniła poprawki radnych).
Jaki budżet, jakie wydatki

Ale to tylko jeden z wariantów – na późne popołudnie we wtorek zaplanowano spotkania Jacka Majchrowskiego z klubami, które go wspierają, czyli z Koalicją Obywatelską oraz z Przyjaznym Krakowem.

Zgodnie z autopoprawką prezydenta, która uwzględnia część postulatów radnych, przyszłoroczny budżet Krakowa ma sięgnąć 6 mld 735 mln zł. Wychodząc naprzeciw oczekiwaniom radnych, Jacek Majchrowski dorzucił 77 mln zł, m.in. 32,6 mln zł na mniejsze inwestycje, jak remont boiska czy sali gimnastycznej; 20 mln zł na modernizację dróg; 2,5 mln zł na parki kieszonkowe, 2 mln zł na rewitalizację boisk przyszkolnych; 2 mln zł na program budowy chodników. Radni złożyli w sumie 470 poprawek, prezydent uwzględnił 176 z nich w całości, a 47 częściowo.
Inwestycje w kolejce

Mimo tego radni nie są usatysfakcjonowani. Najbardziej niezadowolony jest klub PiS. – Prezydent uwzględnił głównie te z naszych postulatów, które pokrywały się z życzeniami innych. Wiele jest natomiast takich inwestycji, które od lat nie mogą się doczekać realizacji, np. osiedlowe centrum sportu KS Rajsko w Swoszowicach, budowa hali sportowej przy SP 85 w Swoszowicach czy ogródek jordanowski naprzeciwko szpitala Rydygiera. Nie będzie też rewitalizacji otoczenia Stawu Płaszowskiego – ubolewa Włodzimierz Pietrus, szef klubu PiS.

Andrzej Hawranek, szef klubu Koalicji Obywatelskiej: – Czujemy duży niedosyt. Ze 142 zgłaszanych przez nas zadań ponad 40 wypadło definitywnie. Ale cieszymy się z tego, że prezydent zwiększył środki na dzielnice, co prawda nie o 8 mln zł, jak chcieliśmy, lecz o 5 mln zł. Dla nas to ważne, bo jesteśmy za decentralizacją w zarządzaniu miastem.
Wybieg dla makaków, filtry do szkół

Radny Hawranek osobiście żałuje też, że po raz kolejny zabrakło pieniędzy na wybieg dla makaków i szympansów. Zdradza, że klubowi zależy na tym, by prezydent uwzględnił jeszcze kilka zadań na ok. 11 mln zł – może to zrobić np. poprzez nowelizację budżetu na pierwszej sesji w nowym roku. – Takich nowelizacji jest przecież kilkadziesiąt w roku – wskazuje.

Rafał Komarewicz, szef prezydenckiego klubu Przyjazny Kraków: – Cieszymy się, że prezydent zaakceptował trochę naszych postulatów dotyczących inwestycji w szkołach. Martwi brak pieniędzy na filtry do oczyszczaczy powietrza w szkołach prywatnych, a także że kluby sportowe mają na przyszły rok mocno okrojone budżety. Wielu prezesów narzeka z tego powodu…

O kształcie budżetu przesądzi dzisiejsze głosowanie. Pewne jest jedno: choć budżet Krakowa powoli zbliża się do 7 mld zł, zarządzanie finansami w przyszłym roku nie będzie łatwe. Ok. 2 mld zł to transfery z budżetu państwa, które tylko przepływają przez kasę miasta, a jakie będą dochody gminy, nie do końca wiadomo ze względu na wprowadzone przez rząd zmiany w podatku PIT. Do tego nieuchronnie nadciąga gospodarcze spowolnienie, koszty inwestycji zaś wciąż pozostają na wysokim poziomie. Miasto chce realizować kilka strategicznych inwestycji, m.in. tramwaj na Górkę Narodową czy modernizację al. 29 Listopada.

