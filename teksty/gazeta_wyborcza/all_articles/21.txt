
Prezydent bliski ludzkim sprawom [KOZIOŁ]
21 listopada 2019 | 22:06

Sympatię wrocławian zaskarbił sobie przygarnięciem porzuconego kota. Gdy na portale społecznościowe wrzuca zdjęcie z opisem: "Sobota, dzień kota" - sypie się od razu kilkaset komentarzy, i to pozytywnych

Choć nie szedł w Marszu Równości, to jako pierwszy wrocławski prezydent udzielił mu oficjalnego poparcia, podkreślając, że „wierzy, że będzie znakomitą okazją do promocji otwartości, tolerancji i szacunku do drugiego człowieka. Wartości, które są wizytówką Wrocławia”. Organizatorzy, którzy na to wydarzenie cztery razy zapraszali Rafała Dutkiewicza, najpierw byli przez niego ignorowani, a potem usłyszeli, że Wrocław już jest miastem otwartym i tolerancyjnym, a „rolą włodarzy miasta jest zapewnienie możliwości i bezpieczeństwa ich manifestowania”.

Obecny prezydent naprawia zarówno niedobre decyzje większości stojącej za Rafałem Dutkiewiczem – wsparcie dla zabiegów in vitro z budżetu miasta, jak i PiS-u – obcięcie dotacji na Niebieską Linię dla ofiar przemocy rodzinie; MOPS uruchomił lokalny całodobowy numer, z którego raptem w kilka miesięcy skorzystało kilkadziesiąt osób.

Postawa prezydenta podczas strajku nauczycieli też nie budziła wątpliwości. Jako jeden z pierwszych samorządowców zadeklarował, że protestujący dostaną wyrównanie. Do dzisiaj uwiera to działaczy partii Kaczyńskiego. Postawę prezydenta zapamiętali nie jako troskę o nauczycieli, tylko akcję przeciwko PiS „jednego z frontmanów totalnej opozycji”. Deklarację wsparcia Sutryka odczytali jako zachętę do strajku.

Sutryk PiS-owi przez ten rok też nie był dłużny. Kiedy w marcu zwołali sesję nadzwyczajną w sprawie likwidacji szkoły dla niepełnosprawnych, oskarżył ich o „kołtuństwo i wojnę hybrydową z samorządami”. Pytał radnych PiS z mównicy: – Gdzie państwo byli, gdy dzieci z niepełnosprawnościami i ich rodzice protestowali w Sejmie? Czy byli państwo wśród tych, którzy przekonywali społeczeństwo, że protestującym w Sejmie nie należy się wysłuchanie? Gdzie państwo byli, gdy rząd procedował naprędce reformę edukacji w Polsce?”.

Warto też dodać, że prezydenturę Sutryk zaczął od zlikwidowania darmowego parkowania dla urzędników przy pl. Nowy Targ, ul. Włodkowica i ul. Zapolskiej. Dostali wybór, albo płacić za swoje prywatne auta 100 zł miesięcznie, albo przesiąść się na rower lub do MPK. I jak nikt dotąd wziął się za zwalczanie parkowania na dziko, szczególnie przez kierowców rozjeżdżających trawniki.

Tym zyskał uznanie nie tylko pieszych. A sympatię wrocławian zaskarbił sobie przygarnięciem porzuconego kota. Gdy na portale społecznościowe wrzuca zdjęcie z opisem: „Sobota, dzień kota” – sypie się od razu kilkaset komentarzy, i to pozytywnych. Kiedy szykuje się do wyjazdu do Bredy i kot zajmuje mu walizkę – jest ich ponad pół tysiąca, w stylu: „Brawo, Wrocek, nie możesz Pana samego w taką podróż puścić” albo „Pan i Wrocek to zgrany duet. Obaj budzicie sympatię”.

Prezydent niemal do perfekcji opanował też relacjonowanie swej działalności, i tej urzędniczej, i tej prywatnej. Wrocławianie mogą śledzić, jak biegnie do pracy, jedzie rowem albo robi krótki przegląd dnia z ratusza ze stosem dokumentów i wpisem: – Pamiętacie „Bruneta wieczorową porą”? A wersję z łysym o poranku znacie? „Nie wiem, nie znam się, nie orientuję się, zarobiony jestem”.

No i z informowaniem na Fb i TT o wydarzeniach w mieście, rozstrzygniętych przetargach czy skończonych budowach Sutryk jest szybszy niż wszystkie instytucje miejskie.

