
Nie mógł dostać pieniędzy, więc zdemolował stanowiska w banku
6 listopada 2019 | 13:05

Bank (zdjęcie ilustracyjne) (Fot. Arkadiusz Wojtasiewicz / Agencja Gazeta)
Za zdemolowanie dwóch stanowisk obsługi klienta w banku odpowie 56-letni mieszkaniec Żor. Mężczyzna chciał podjąć gotówkę, używając odcisku palca, a kiedy dowiedział się, że jest to niemożliwe, zaczął niszczyć biurka i komputery.

We wtorek policjanci zostali wezwani na interwencję do oddziału jednego z żorskich banków. Do placówki przyszedł 56-letni mężczyzna, który chciał podjąć gotówkę. Okazało się, że nie miał przy sobie dowodu osobistego. Pracownikom banku zaproponował więc, że pieniądze weźmie, używając odcisku palca. Gdy mężczyzna usłyszał, że nie ma takiej możliwości, wpadł w szał.

Najpierw wyszedł na zewnątrz, jednak po sekundzie wrócił i zaczął zrzucać z biurek komputery, telefony i monitory. Uszkodził też jedno z biurek. Po wszystkim usiadł i spokojnie czekał na przyjazd policyjnego patrolu.

56-latek został przebadany alkomatem. Był trzeźwy. Odpowie za zniszczenie mienia. Bank nie oszacował jeszcze poniesionych strat.

