
Ul. Kwiatowa. Nazwa zobowiązuje, więc kwiaty i drzewa zastąpią samochody
29 października 2019 | 20:11

Tak będzie wyglądać ul. Kwiatowa (ZDM)
Ulica Kwiatowa na odcinku od Półwiejskiej do Rybaków stanie się zielonym, pieszym traktem. Zarząd Dróg Miejskich pokazał, jaki będzie efekt tych zmian.

Chcesz dostawać mailem najważniejsze informacje z Poznania? Zapisz się na nasz bezpłatny newsletter

Na nowej Kwiatowej nie będzie miejsc parkingowych, a zieleń nasadzona będzie tak, by umożliwić przejazd samochodom dojeżdżającym do posesji, dostawczakom i karetkom, ale też jak najwięcej miejsca  oddać pieszym i użytkownikom ogródków gastronomicznych.

Zieleń pojawi się w formie drzew i zieleni niskiej. Będą wielkie klomby, zlokalizowane naprzemiennie po dwóch stronach ulicy.
Jak na Rybakach

Ma to być więc pierwszy w Poznaniu woonerf, czyli ulica z uspokojonym ruchem – przyjazna przestrzeń wypełniona zielenią z priorytetem ruchu pieszego. Jeśli mieszkańcy wyrażą taką potrzebę, staną tam też ławki.

Nawierzchnia jezdni ulicy Kwiatowej wykonana zostanie z ciętej kostki granitowej, a chodników - z dużych płyt granitowych, uzupełnionych ciętą granitową kostką, tak jak na Rybakach.

Wraz z początkiem przebudowy ulicy na parkingu buforowym przy ul. Dolna Wilda mieszkańcom udostępnionych zostanie 30 miejsc parkingowych. Będą z nich mogli skorzystać posiadacze identyfikatora mieszkańca sektora nr 4 Strefy Płatnego Parkowania.
Deptak na fyrtlu
Kamienica u zbiegu ul. Kwiatowej i Rybaki
Czytaj także:
Remont kolejnych trzech kamienic w centrum Poznania. Będą perełki

O planach ZDM w sprawie ul. Kwiatowej pisaliśmy w połowie września. Koncepcja takiego remontu ulicy nie spodobała się radzie osiedla Stare Miasto. Obawiają się przede wszystkim dominującej funkcji rozrywkowej, która może negatywnie wpłynąć na jakość życia w ich fyrtlu, tak jak stało się to na ul. Wrocławskiej. Są też zirytowani całkowitym zakazem parkowania. – Czujemy się oszukani, bo ZDM przedstawił nam całkiem inny projekt do zaopiniowania – mówiła nam kilka dni temu radna ze Starego Miasta Lidia Koralewska.

Piotr Libicki, wicedyrektor ZDM, twierdzi jednak, że konsultacje zostały przeprowadzone na życzenie rady osiedla. A ich uczestnicy chcieli takiej właśnie ulicy.

Początek przebudowy planowany jest na pierwszy kwartał 2020 roku.

