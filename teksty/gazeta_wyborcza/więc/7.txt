
Nie chciał pić wódki, więc został pobity. Awantura w Mońkach
29 października 2019 | 12:31


Kajdanki (AGNIESZKA SADOWSKA)
Pobicie, naruszenie miru domowego i zmuszanie do określonego zachowania - to zarzuty, które usłyszało dwóch mieszkańców Moniek w wieku 18 i 31 lat. Młodszy usłyszał dodatkowo zarzut rozboju, a trzy najbliższe miesiące spędzi w areszcie.

Do zdarzeń doszło w połowie października. Wówczas na jedną z poseji w Mońkach weszło dwóch mężczyzn. Następnie wywarzyli drzwi wejściowe do domu i weszli do środka, gdzie zastali zaskoczonego 50-letniego domownika.

– Napastnicy oznajmili mężczyźnie, że będą wspólnie spożywać alkohol, a wobec sprzeciwu pobili właściciela domu – relacjonują mundurowi z biura prasowego komendy wojewódzkiej.

Policjanci ustalili, że spożywany alkohol został zdobyty również w wyniku przestępstwa. Przed przybyciem do domu 50-latka, młodszy z mężczyzn dokonał rozboju. Na jednej z ulic w Mońkach obezwładnił starszego mężczyznę, a następnie wyrwał mu trzymaną reklamówkę, w której znajdowała się wódka.

Pracujący nad sprawą funkcjonariusze ustalili tożsamość mężczyzn, a zatrzymanie ich było już tylko kwestią czasu. Starszy z napastników wpadł w ręce mundurowych w ubiegły poniedziałek. Młodszy dwa dni później. Obaj usłyszeli zarzuty naruszenia miru domowego, pobicia oraz gróźb. Dodatkowo młodszy z nich usłyszał zarzut rozboju i decyzją sądu najbliższe trzy miesiące spędzi w areszcie.

