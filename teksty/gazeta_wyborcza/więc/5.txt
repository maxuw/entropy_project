Droga przebudowana i odnowiona, a więc była okazja przeciąć wstęgę
30 października 2019 | 12:34


Otwarcie przebudowanej drogi Stary Dwór - Brójce. Wstęgę przecinał wojewoda Władysław Dajczak (PiS) (fot. LUW Gorzów)
Drogę powiatową na odcinku Stary Dwór - Brójce udało się przebudować dzięki rządowej dotacji z Funduszu Dróg Samorządowych (dawnych "schetynówek"). Podczas uroczystego otwarcia wstęgę przecinał Władysław Dajczak, lubuski wojewoda.

O dofinansowanie na przebudowę drogi wnioskowały u wojewody władze powiatu świebodzińskiego. Pieniądze udało się pozyskać, dzięki czemu starostwo wyłożyło tylko połowę z 1,7 mln zł, jakie potrzebne były na inwestycję.

– Cieszę się, że kończąc kadencję jako wojewoda, uczestniczę w tak radosnym wydarzeniu – mówił wojewoda Dajczak na uroczystym otwarciu drogi (w ostatnich wyborach Dajczak wywalczył mandat posła, czeka na wyznaczenie następcy na stanowisku wojewody – przyp. red.).

– Fundusz Dróg Samorządowych wsparł remonty wielu dróg w naszym województwie. Takie wsparcie samorządów sprawia, że możliwa jest realizacja bardzo oczekiwanych inwestycji, o których mieszkańcy zawsze mówią podczas spotkań i podkreślają ich priorytetowość – tłumaczył Dajczak.

30 sierpnia br. premier Mateusz Morawiecki zatwierdził listę 82 kolejnych inwestycji drogowych w woj. lubuskim (13 powiatowych i 69 gminnych), które otrzymają dofinansowanie z Funduszu. Najwięcej dostaną gminy w powiecie żagańskim (23 mln zł), żarskim (15,5 mln zł) i krośnieńskim (6 mln zł).

