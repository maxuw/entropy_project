Znów mecz, więc znów rekord. Rozszalały Lewandowski nie zwalnia
26 października 2019 | 17:22

Złotej Piłki polski napastnik nie zdobędzie, ale może wreszcie wedrze się na podium - do trójki nominowanych, którzy zostaną zaproszeni na galę wręczania nagród?

Coraz trudniej o mecz, którego Robert Lewandowski nie ozdabia golem. W bieżącym sezonie zdarzyła się taka osobliwość ledwie raz, na samiuteńkim początku – w Superpucharze Niemiec traktowanym właściwie jak ostatni wakacyjny sparing. Od tamtej pory Bayern rozegrał 13 spotkań i w każdym polski napastnik, który spędził na boisku 1152 ze 1170 minut, zdobywał przynajmniej jedną bramkę, wielokrotnie ratując słabo grającą drużynę.

Tym razem czekaliśmy na jego popis blisko godzinę. Ale się doczekaliśmy – Lewandowski pokonał Rafała Gikiewicza, bramkarza Unionu Berlin po indywidualnej akcji. Porwał się na solowy rajd, stracił piłkę, ale do niego wróciła, uderzył z dystansu. I znów ustanowił rekord. Został pierwszym zawodnikiem w dziejach Bundesligi, który zdołał strzelić gola w dziewięciu inauguracyjnych kolejkach.
Rafał Stec
Czytaj także:
Czarni piłkarze podnoszą głowy

Przy okazji umocnił się na prowadzeniu w klasyfikacji snajperów. Przewagę wypracował tak gigantyczną, że tylko nieszczęście może mu odebrać kolejny tytuł króla strzelców – ma 13 goli, ponaddwukrotnie (!) więcej niż wicelider Timo Werner. Zasłania całą Bundesligę.

W perspektywie ponadlokalnej też wygląda potężnie, w typowaniu najlepszego tej jesieni piłkarza w Europie miałby prawdopodobne co najwyżej jednego poważnego konkurenta – Raheema Sterlinga. Ale nawet skrzydłowy Manchesteru City strzela rzadziej, jak zresztą wszyscy zawodnicy na kontynencie.

Czy to wyniesie go na podium Złotej Piłki? W plebiscycie, w którym dotychczas zdołał sięgnąć tylko czwartego miejsca?

Okoliczności teoretycznie mu sprzyjają, choć wiosną Bayern odpadł z Ligi Mistrzów już w 1/8 finału. Leo Messi oraz Cristiano Ronaldo – do minionej edycji zmieniali się na szczycie przez dekadę – też bowiem nie dotarli nawet do finału i generalnie rok mają jak na swoje standardy przeciętny, natomiast zasługi Liverpoolu rozkładają się na wiele głów, od bramkarza Alissona oraz superstopera Virgila van Dijka, przez ponaddźwiękowego prawego obrońcę Trenta Alexandra-Arnolda, po ofensywny tercet złożony z Sadio Mane, Roberto Firmino oraz Mohameda Salaha. Co oznacza, że nawet jeśli przedstawiciele tej drużyny zdominują wybory, to pokradną sobie nawzajem punkty.

Trzeba też pamiętać, że jurorzy głosują jesienią, czyli wyczyny Lewandowskiego będą mieli świeżo w pamięci. Bo nikim futbolowa Europa nie ekscytuje się ostatnio bardziej. 19 goli w 14 meczach Bayernu (w sobotę wygrał 2:1) – tak nie wystartował Polak jeszcze nigdy w życiu.
